commodus herculeum nomen habere cupit, antoninorum non putat esse bonum, expers humani iuris et imperii, sperans quin etiam clarius esse deum quam si sit princeps nominis egregii.
non erit iste deus nec tamen ullus homo.
in pescennium nigrum optimus est fuscus, bonus afer, pessimum albus.
fundetur sanguis albi nigrique animantis.
imperium mundi poena reget urbe profectus.
cui dederint superi nomen habere pii.
'bis denis italum conscendit navibus aequor': si tamen una ratis transiliet pelagus.
terror egyptiaci niger astat militis ingens, thebaidos socius, aurea saecla volens.
hunc reges, hunc gentes amant, hunc aurea roma hic antoninis carus  imperio.
nigrum nomen habet, nigrum formavimus ipsi, ut consentiret forma, metalle, tibi.
in macrinum histrio iam senior turpis gravis asper iniquus inpius et felix sic simul esse cupit, ut nolit pius esse, velit tamen esse beatus, quod natura negat nec recipit ratio.
nam pius et felix poterat dicique viderique; imperium infelix est, erit ille sibi.
responsum macrini si talem graium tetulissent fata poetam qualis latinus gabalus iste fuit, nil populus nosset, nil nosset curia, mango nullus scripsisset carmina tetra mihi.
in diadumenum vidimus in somnis, cives, nisi fallor et istud: antoninorum nomen puer ille gerebat qui patre venali genitus sed matre pudica: centum nam moechos passa est centumque rogavit.
ipse etiam calvus moechus fuit, inde pudicus.
en pius, en marcus, verus nam non fuit ille.
in alexandrum severum te manet imperium caeli terraeque , te manet imperium quod tenet imperium.
pulchrum quod vides esse nostrum regem,  quem tetulit syrum propago, venatus facit et lepus comesus de quo continuum capit leporem.
responsum alexandri pulchrum quod putas esse  regem vulgari miserande de fabella, si verum putas esse non irascor.
tantum  comedas velim lepusclos, ut fias animi malis repulsis, pulchris ne invideas livore mentis.
titulus aureoli tyranni dona sepulchrorum victor post multa tyranni proelia iam felix claudius aureolum munere prosequitur mortali et iure superstes, vivere quem vellet, si pateretur amor militis egregii, vitam qui iure negavit omnibus indignis et magis aureolo.
ille tamen clemens qui corporis ultima servans et pontem aureoli dedicat et tumulum.
in claudium tu qui nunc patrias gubernas oras et mundum regis, arbiter deorum, tu vinces veteres tuis novellis; regnabunt etenim  minores et reges facient suos minores.
in aurelianum mille mille mille decollavimus unus homo!
mille decollavimus.
mille vivat qui mille occidit.
tantum vini nemo habet, quantum fudit sanguinis.
mille sarmatas, mille francos semel et semel occidimus, mille persas quaerimus .