κούρην δέξατο δῖαν ἔσω κοίλοιο βερέθρου
Ἰλίου ὀλλυμένης· ἧς εἵνεκά φασι καὶ αὐτὴν
Ἠλέκτρην βαθύπεπλον ἑὸν δέμας ἀμφικαλύψαι
ἀχλύι καὶ νεφέεσσιν ἀνηναμένην χορὸν ἄλλων
Πληιάδων αἳ δή οἱ ἀδελφειαὶ γεγάασιν·
ἀλλ´ αἳ μὲν μογεροῖσιν ἐπόψιαι ἀνθρώποισιν
ἰλαδὸν ἀντέλλουσιν ἐς οὐρανόν, ἣ δ´ ἄρα μούνη
κεύθεται αἰὲν ἄιστος, ἐπεί ῥά οἱ υἱέος ἐσθλοῦ
Δαρδάνου ἱερὸν ἄστυ κατήριπεν, οὐδέ οἱ αὐτὸς
Ζεὺς ὕπατος χραίσμησεν ἀπ´ αἰθέρος, οὕνεκα Μοίραις
εἴκει καὶ μεγάλοιο Διὸς μένος. Ἀλλὰ τὸ μέν που
ἀθανάτων τάχ´ ἔρεξεν ἐὺς νόος ἠὲ καὶ οὐκί·
Ἀργεῖοι δ´ ἔτι θυμὸν ἐπὶ Τρώεσσιν ὄρινον
πάντῃ ἀνὰ πτολίεθρον· Ἔρις δ´ ἔχε πείρατα χάρμης.
