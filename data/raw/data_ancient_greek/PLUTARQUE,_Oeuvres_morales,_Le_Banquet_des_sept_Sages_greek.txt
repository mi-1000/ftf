Μετὰ δὲ τοῦτον ὁ Ἀνάχαρσις εἶπεν ὅτι τοῦ
Θαλέω καλῶς ὑπολαμβάνοντος ἐν πᾶσιν εἶναι
τοῖς κυριωτάτοις μέρεσι τοῦ κόσμου καὶ μεγίστοις
ψυχήν, οὐκ ἄξιόν ἐστι θαυμάζειν εἰ τὰ κάλλιστα
περαίνεται θεοῦ γνώμῃ. "ψυχῆς γὰρ ὄργανον
τὸ σῶμα, θεοῦ δ´ ἡ ψυχή· καὶ καθάπερ σῶμα
πολλὰς μὲν ἐξ αὑτοῦ κινήσεις ἔχει, τὰς δὲ πλείστας
καὶ καλλίστας ὑπὸ ψυχῆς, οὕτως αὖ πάλιν ἡ
ψυχὴ τὰ μὲν ὑφ´ ἑαυτῆς κινουμένη πράττει, τὰ δὲ
τῷ θεῷ παρέχει χρωμένῳ κατευθύνειν καὶ τρέπειν
ἑαυτὴν ᾗ βούλοιτο, πάντων ὀργάνων εὐτρεπέστατον
οὖσα. δεινὸν γάρ," εἶπεν, "εἰ πῦρ μὲν ὄργανόν
ἐστι θεοῦ καὶ πνεῦμα καὶ ὕδωρ καὶ νέφη καὶ
ὄμβροι, δι´ ὧν πολλὰ μὲν σῴζει τε καὶ τρέφει,
πολλὰ δ´ ἀπόλλυσι καὶ ἀναιρεῖ, ζῴοις δὲ χρῆται
πρὸς οὐδὲν ἁπλῶς οὐδέπω τῶν ὑπ´ αὐτοῦ γιγνομένων.
ἀλλὰ μᾶλλον εἰκὸς ἐξηρτημένα τῆς τοῦ
θεοῦ δυνάμεως ὑπουργεῖν, καὶ συμπαθεῖν ταῖς
τοῦ θεοῦ κινήσεσιν ἢ Σκύθαις τόξα λύραι δ´
Ἕλλησι καὶ αὐλοὶ συμπαθοῦσιν."
Ἐπὶ δὲ τούτοις ὁ ποιητὴς Χερσίας ἄλλων τε
σωθέντων ἀνελπίστως ἐμέμνητο καὶ Κυψέλου
τοῦ Περιάνδρου πατρός, ὃν οἱ πεμφθέντες ἀνελεῖν
νεογνὸν ὄντα προσμειδιάσαντ´ αὐτοῖς ἀπετράποντο·
καὶ πάλιν μετανοήσαντες ἐζήτουν καὶ οὐχ εὗρον
εἰς κυψέλην ὑπὸ τῆς μητρὸς ἀποτεθέντα. διὸ
καὶ τὸν οἶκον ἐν Δελφοῖς κατεσκεύασεν ὁ Κύψελος,
ὥσπερ θεοῦ τότε τὸν κλαυθμυρισμὸν ἐπισχόντος,
ὅπως διαλάθοι τοὺς ζητοῦντας.
Καὶ ὁ Πιττακὸς προσαγορεύσας τὸν Περίανδρον
"εὖ γ´," ἔφη, "Περίανδρε, Χερσίας ἐποίησε
μνησθεὶς τοῦ οἴκου· πολλάκις γὰρ ἐβουλόμην
ἐρέσθαι σε τῶν βατράχων τὴν αἰτίαν ἐκείνων, τί
βούλονται περὶ τὸν πυθμένα τοῦ φοίνικος ἐντετορευμένοι
τοσοῦτοι, καὶ τίνα πρὸς τὸν θεὸν ἢ
τὸν ἀναθέντα λόγον ἔχουσι."
Τοῦ δὲ Περιάνδρου τὸν Χερσίαν ἐρωτᾶν κελεύσαντος,
εἰδέναι γὰρ ἐκεῖνον καὶ παρεῖναι τῷ
Κυψέλῳ καθιεροῦντι τὸν οἶκον, ὁ Χερσίας μειδιάσας
"ἀλλ´ οὐκ ἄν," ἔφη, "φράσαιμι πρότερον ἢ πυθέσθαι
παρὰ τούτων ὅ τι βούλεται τὸ ‘μηδὲν ἄγαν’
αὐτοῖς καὶ τὸ ‘γνῶθι σαυτόν,’ καὶ τοῦτο δὴ τὸ
πολλοὺς μὲν ἀγάμους πολλοὺς δ´ ἀπίστους ἐνίους
δὲ καὶ ἀφώνους πεποιηκὸς ‘ἐγγύα πάρα δ´ ἄτα.’"
"Τί δ´," εἶπεν ὁ Πιττακός, "ἡμῶν δέῃ ταῦτα
φραζόντων; πάλαι γὰρ Αἰσώπου λόγον εἰς ἕκαστον
ὡς ἔοικε τούτων συντεθεικότος ἐπαινεῖς."
Καὶ ὁ Αἴσωπος, "ὅταν γε παίζῃ πρὸς ἐμὲ
Χερσίας," εἶπε· "σπουδάζων δὲ τούτων Ὅμηρον
εὑρετὴν ἀποδείκνυσι καί φησι τὸν μὲν Ἕκτορα
γιγνώσκειν ἑαυτόν· τοῖς γὰρ ἄλλοις ἐπιτιθέμενος
Αἴαντος ἀλέεινε μάχην Τελαμωνιάδαο·
τὸν δ´ Ὀδυσσέα τοῦ ‘μηδὲν ἄγαν’ ἐπαινέτην τῷ
Διομήδει παρακελεύεσθαι
Τυδείδη, μήτ´ ἄρ´ με μάλ´ αἴνεε μήτε τι νείκει.
τὴν δ´ ἐγγύην οἱ μὲν ἄλλοι λοιδορεῖν αὐτὸν ὡς
πρᾶγμα δείλαιον καὶ μάταιον οἴονται λέγοντα
δειλαί τοι δειλῶν γε καὶ ἐγγύαι ἐγγυάασθαι,
Χερσίας δ´ οὑτοσί φησι τὴν Ἄτην ὑπὸ τοῦ Διὸς
ῥιφῆναι τῇ ἐγγύῃ παραγιγνομένην ἣν ἐγγυησάμενος
ὁ Ζεὺς ἐσφάλη περὶ τῆς τοῦ Ἡρακλέους
γενέσεως."
Ὑπολαβὼν δ´ ὁ Σόλων "οὐκοῦν," ἔφη, "καὶ
τῷ σοφωτάτῳ πιστευτέον Ὁμήρῳ
νὺξ δ´ ἤδη τελέθει· ἀγαθὸν καὶ νυκτὶ πιθέσθαι.
σπείσαντες οὖν Μούσαις καὶ Ποσειδῶνι καὶ
Ἀμφιτρίτῃ διαλύωμεν εἰ δοκεῖ τὸ συμπόσιον."
Τοῦτ´ ἔσχεν, ὦ Νίκαρχε, πέρας ἡ τότε συνουσία.
