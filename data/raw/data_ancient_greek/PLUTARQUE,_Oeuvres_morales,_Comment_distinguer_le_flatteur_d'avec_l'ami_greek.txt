Ἐπεὶ δ´ οὔτε τῷ γήρᾳ πάντα πρόσεστι κακὰ
κατ´ Εὐριπίδην οὔτε τῇ τῶν φίλων ἀβελτερίᾳ, δεῖ
μὴ μόνον ἁμαρτάνοντας ἀλλὰ καὶ κατορθοῦντας
ἐπιτηρεῖν τοὺς φίλους, καὶ νὴ Δία προθύμως
ἐπαινεῖν τὸ πρῶτον· εἶθ´ ὥσπερ ὁ σίδηρος πυκνοῦται
τῇ περιψύξει καὶ δέχεται τὴν στόμωσιν ἀνεθεὶς
πρῶτον ὑπὸ θερμότητος καὶ μαλακὸς γενόμενος,
οὕτω τοῖς φίλοις διακεχυμένοις καὶ θερμοῖς οὖσιν
ὑπὸ τῶν ἐπαίνων ὥσπερ βαφὴν ἀτρέμα τὴν παρρησίαν
ἐπάγειν. δίδωσι γὰρ ὁ καιρὸς εἰπεῖν "ἆρ´
ἄξιον ἐκεῖνα τούτοις παραβάλλειν; ὁρᾷς τὸ καλὸν
οἵους καρποὺς ἀποδίδωσι; ταῦτ´ ἀπαιτοῦμεν οἱ
φίλοι, ταῦτ´ ἐστὶν οἰκεῖα, πρὸς ταῦτα πέφυκας·
ἐκεῖνα δ´ ἀποδιοπομπητέον
εἰς ὄρος ἢ ἐς κῦμα πολυφλοίσβοιο θαλάσσης.
ὡς γὰρ ἰατρὸς εὐγνώμων βούλοιτ´ ἂν ὕπνῳ καὶ
τροφῇ μᾶλλον ἢ καστορίῳ καὶ σκαμωνίῳ τὸ νόσημα
λῦσαι τοῦ κάμνοντος, οὕτω καὶ φίλος ἐπιεικὴς καὶ
πατὴρ χρηστὸς καὶ διδάσκαλος ἐπαίνῳ μᾶλλον ἢ
ψόγῳ χαίρει πρὸς ἐπανόρθωσιν ἤθους χρώμενος.
οὐδὲν γὰρ ἄλλο ποιεῖ τὸν παρρησιαζόμενον ἥκιστα
λυπεῖν καὶ μάλιστα θεραπεύειν ἢ τὸ φειδόμενον
ὀργῆς ἐν ἤθει καὶ μετ´ εὐνοίας προσφέρεσθαι τοῖς
ἁμαρτάνουσιν. ὅθεν οὔτ´ ἀρνουμένους δεῖ πικρῶς
ἐξελέγχειν οὔτε κωλύειν ἀπολογουμένους, ἀλλὰ καὶ
προφάσεις εὐσχήμονας ἁμωσγέπως συνεκπορίζειν
καὶ τῆς χείρονος αἰτίας ἀφισταμένους αὐτοὺς
ἐνδιδόναι μετριωτέραν, ὡς ὁ Ἕκτωρ
δαιμόνι´, οὐ μὲν καλὰ χόλον τόνδ´ ἔνθεο θυμῷ
πρὸς τὸν ἀδελφόν, ὡς οὐκ ἀπόδρασιν οὐδὲ δειλίαν
οὖσαν ἀλλ´ ὀργὴν τὴν ἐκ τῆς μάχης ἀναχώρησιν
αὐτοῦ. καὶ πρὸς τὸν Ἀγαμέμνονα ὁ Νέστωρ
σὺ δὲ σῷ μεγαλήτορι θυμῷ
εἴξας.
ἠθικώτερον γὰρ οἶμαι τοῦ "ἠδίκησας" τὸ "ἠσχη–
μόνησας" καὶ "οὐκ ἐπέστησας" τοῦ "ἠγνόησας,"
καὶ τὸ "μὴ φιλονείκει πρὸς τὸν ἀδελφὸν" ἢ τὸ
"μὴ φθόνει τῷ ἀδελφῷ," καὶ τὸ "φύγε τὴν γυναῖκα
διαφθείρουσαν" ἢ τὸ "παῦσαι τὴν γυναῖκα
διαφθείρων"· τοιοῦτον γὰρ ἡ θεραπευτικὴ παρρησία
ζητεῖ τρόπον, ἡ δὲ πρακτικὴ τὸν ἐναντίον.
ὅταν γὰρ ἢ μέλλοντας ἁμαρτάνειν ἐκκροῦσαι δεήσῃ
ἢ πρὸς ὁρμήν τινα βίαιον ἱσταμένους ἐξ ἐναντίας
φερομένην ἢ πρὸς τὰ καλὰ μαλακῶς καὶ ἀπροθύμως
ἔχοντας ἐντεῖναι καὶ παρορμῆσαι θελήσωμεν, εἰς
αἰτίας δεῖ περιφέρειν ἀτόπους καὶ μὴ πρεπούσας
τὸ γιγνόμενον. ὡς ὁ παρὰ Σοφοκλεῖ τὸν Ἀχιλλέα
παροξύνων Ὀδυσσεὺς οὔ φησιν ὀργίζεσθαι διὰ τὸ
δεῖπνον, ἀλλ´
"ἤδη," φησί, "τὰ Τροίας εἰσορῶν ἑδώλια
δέδοικας,"
καὶ πρὸς ταῦτα πάλιν τοῦ Ἀχιλλέως διαγανακτοῦντος
καὶ ἀποπλεῖν λέγοντος
ἐγᾦδ´ ὃ φεύγεις, οὐ τὸ μὴ κλύειν κακῶς,
ἀλλ´ ἐγγὺς Ἕκτωρ ἐστί· οὐ μένειν καλόν.
τὸν μὲν οὖν θυμοειδῆ καὶ ἀνδρώδη δειλίας δόξῃ,
τὸν δὲ σώφρονα καὶ κόσμιον ἀκολασίας, τὸν δ´
ἐλευθέριον καὶ μεγαλοπρεπῆ μικρολογίας καὶ φιλαργυρίας
δεδιττόμενοι παρορμῶσι πρὸς τὰ καλὰ
καὶ τῶν αἰσχρῶν ἀπελαύνουσι, μέτριοι μὲν ἐν τοῖς
ἀνηκέστοις ἐξεταζόμενοι καὶ τὸ λυπούμενον καὶ
τὸ συναλγοῦν πλέον ἐν τῷ παρρησιάζεσθαι τοῦ
ψέγοντος ἔχοντες, ἐν δὲ ταῖς κωλύσεσι τῶν ἁμαρτανομένων
καὶ πρὸς τὰ πάθη διαμάχαις σφοδροὶ καὶ
ἀπαραίτητοι καὶ συνεχεῖς ὄντες· οὗτος γὰρ ὁ καιρὸς
εὐνοίας ἀθρύπτου καὶ παρρησίας ἀληθινῆς ἐστι.
Τῷ δὲ ψέγειν τὰ πραχθέντα καὶ τοὺς ἐχθροὺς
κατ´ ἀλλήλων ὁρῶμεν χρωμένους, ὥσπερ Διογένης
ἔλεγεν ὅτι τῷ μέλλοντι σῴζεσθαι δεῖ φίλους
ἀγαθοὺς ἢ διαπύρους ἐχθροὺς ὑπάρχειν· οἱ μὲν
γὰρ διδάσκουσιν, οἱ δ´ ἐλέγχουσι. βέλτιον δὲ τὰς
ἁμαρτίας φυλάττεσθαι τοῖς συμβουλεύουσι πειθόμενον
ἢ μετανοεῖν ἁμαρτόντα διὰ τοὺς κακῶς
λέγοντας. καὶ διὰ τοῦτο δεῖ καὶ περὶ τὴν παρρησίαν
φιλοτεχνεῖν, ὅσῳ μέγιστόν ἐστι καὶ κράτιστον
ἐν φιλίᾳ φάρμακον, εὐστοχίας τε καιροῦ
μάλιστα καὶ κράσεως μέτρον ἐχούσης ἀεὶ δεομένην.
Ἐπεὶ τοίνυν, ὥσπερ εἴρηται, πολλάκις ἡ
παρρησία τῷ θεραπευομένῳ λυπηρὰ πέφυκε, δεῖ
μιμεῖσθαι τοὺς ἰατρούς· οὔτε γὰρ ἐκεῖνοι τέμνοντες
ἐν τῷ πονεῖν καὶ ἀλγεῖν καταλείπουσι τὸ πεπονθός,
ἀλλ´ ἐνέβρεξαν προσηνῶς καὶ κατῃόνησαν, οὔθ´ οἱ
νουθετοῦντες ἀστείως τὸ πικρὸν καὶ δηκτικὸν
προσβαλόντες ἀποτρέχουσιν, ἀλλ´ ὁμιλίαις ἑτέραις
καὶ λόγοις ἐπιεικέσιν ἐκπραΰνουσι καὶ διαχέουσιν,
ὥσπερ οἱ λιθοξόοι τὰ πληγέντα καὶ περικοπέντα
τῶν ἀγαλμάτων ἐπιλεαίνοντες καὶ γανοῦντες. ὁ
δὲ πληγεὶς μὲν τῇ παρρησίᾳ καὶ χαραχθείς, ἀφεθεὶς
δὲ τραχὺς καὶ οἰδῶν καὶ ἀνώμαλος ὑπ´ ὀργῆς
δυσανάκλητος αὖθίς ἐστι καὶ δυσπαρηγόρητος.
διὸ καὶ τοῦτο δεῖ παραφυλάττειν ἐν τοῖς μάλιστα
τοὺς νουθετοῦντας καὶ μὴ προαπολείπειν, μηδὲ
ποιεῖσθαι πέρας ὁμιλίας καὶ συνουσίας τὸ λυποῦν
καὶ παροξῦνον τοὺς συνήθεις.
