Θεὸς μὲν οὖν αὐτὸς κατὰ χώραν ἱδρυμένος οἰκονομεῖ
τὸν οὐρανὸν καὶ τὴν ἐν οὐρανῷ τάξιν· εἰσὶ δ´
αὐτῷ φύσεις, ἀθάνατοι δεύτεροι, οἱ καλούμενοι δεύτεροι
ἐν μεθορίᾳ γῆς καὶ οὐρανοῦ τεταγμένοι· θεοῦ
μὲν ἀσθενέστεροι, ἀνθρώπου δ´ ἰσχυρότεροι· θεῶν μὲν
ὑπηρέται, ἀνθρώπων δὲ ἐπιστάται· θεῶν μὲν πλησιαίτατοι, 
ἀνθρώπων δὲ ἐπιμελέστατοι. Ἦ γὰρ ἂν τὸ
διὰ μέσου πολλῷ τῷ θνητῷ πρὸς τὸ ἀθάνατον διετειχίσθη
τῆς οὐρανίου ἐπόψεώς τε καὶ ὁμιλίας, ὅτι μὴ
τῆς δαιμονίου ταύτης φύσεως, οἷον ἁρμονίας, κατὰ τὴν
πρὸς ἑκάτερον συγγένειαν καταλαβούσης δεσμῷ τὴν
ἀνθρωπίνην ἀσθένειαν πρὸς τὸ θεῖον κάλλος. Καθάπερ
γάρ, οἶμαι, τὸ βαρβαρικὸν τοῦ Ἑλληνικοῦ διῄρηται
φωνῆς συνέσει, ἀλλὰ τὸ τῶν ἑρμηνέων γένος τὰς
παρ´ ἑκατέρων φωνὰς ὑποδεχόμενον καὶ διαπορθμεῦον‘ 
πρὸς ἑκατέρους, συνῆψεν αὐτῶν καὶ συνεκέρασεν
τὰς ὁμιλίας· οὕτω δ´ ἂν καὶ τὸ δαιμόνων γένος
ἐπίμικτον νοεῖται καὶ θεοῖς τε καὶ ἀνθρώποις. Τοῦτο
γάρ ἐστιν τὸ ἀνθρώποις προσφθεγγόμενον, καὶ φανταζόμενον, 
καὶ εἱλούμενον ἐν μέσῃ τῇ θνητῇ φύσει, καὶ
ἀπωφελοῦν ὅσα ἀνάγκη δεῖσθαι θεῶν τὸ θνητῶν γένος.
Πολλὴ δὲ ἡ δαιμόνων ἀγέλη· 
τρὶς γὰρ μύριοί εἰσιν ἐπὶ χθονὶ πουλυβοτείρῃ,
ἀθάνατοι, Ζηνὸς πρόπολοι·
οἱ μὲν ἰατροὶ νοσημάτων, οἱ δὲ τῶν ἀπόρων σύμβουλοι,
οἱ δὲ τῶν ἀφανῶν ἄγγελοι, οἱ δὲ τέχνης συνεργάται,
οἱ δὲ ὁδοῦ συνέμποροι· οἱ μὲν ἀστικοί, οἱ δὲ ἀγροικικοί, 
οἱ δὲ θαλάττιοι, οἱ δὲ ἠπειρωτικοί· εἴληχεν δὲ
ἄλλος ἄλλην ἑστίαν σώματος, ὁ μὲν Σωκράτην, ὁ δὲ
Πλάτωνα, ὁ δὲ Πυθαγόραν, ὁ δὲ Ζήνωνα, ὁ δὲ Διογένην· 
ὁ μὲν φοβερός, ὁ δὲ φιλάνθρωπος, ὁ δὲ πολιτικός, 
ὁ δὲ τακτικός· ὅσαι φύσεις ἀνδρῶν, τοσαῦται
καὶ δαιμόνων·
καί τε θεοὶ ξείνοισιν ἐοικότες ἀλλοδαποῖσιν,
παντοῖοι τελέθοντες, ἐπιστρωφῶσι πόληας·
ἐὰν δέ που μοχθηρὰν δείξεις ψυχήν, ἀνέστιος αὕτη
καὶ ἀνεπιστάτητος.
