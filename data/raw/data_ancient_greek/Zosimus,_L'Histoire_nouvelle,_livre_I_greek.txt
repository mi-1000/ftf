Ἐπεὶ δὲ πρὸς πάντα κίνδυνον ἐγνώκει
διαπαλαῖσαι, συμβαίνει τι μετὰ πάντα ταῦτα τοιοῦτον·
συνῆν τις ἀνὴρ αὐτῷ μηχανάς τε κατασκευάζειν εἰδὼς
καὶ ἐκ μηχανῶν εὐστόχως ἀφιέναι βέλη δυνάμενος,
ὥστε ὁσάκις ἐνεκελεύσατο ὁ Λύδιος αὐτῷ κατά τινος τῶν
πολεμίων ἀφιέναι βέλος, μὴ διαμαρτεῖν τοῦ σκοποῦ.
Τούτῳ τοίνυν ἐπιτάξας τρῶσαί τινα τῶν ἐναντίων,
ἐπειδὴ διήμαρτε βέλος ἐκπέμψας ἢ ἐκ τύχης ἢ ἐκ
προνοίας, γυμνώσας τῆς ἐσθῆτος ἐσχάτως ἐμαστίγωσεν, 
προσαπειλήσας καὶ θάνατον· ὃ δὲ καὶ ἐπὶ
ταῖς βασάνοις ἀγανακτῶν καὶ ἐπὶ ταῖς ἀπειλαῖς δεδιὼς
καιροῦ δοθέντος ὑπεξάγει τῆς πόλεως ἑαυτόν.
Ἐντυχὼν δὲ τοῖς ἀπὸ τοῦ στρατοπέδου, καὶ ὅσα
πέπραχέν τε καὶ ἔπαθεν πρὸς τούτους ἐκφήνας, ἐπέδειξεν
οὖσαν ἐν τῷ τείχει θυρίδα δι´ ἧς εἰώθει Λύδιος κατασκοπεῖν
τὰ ἐν τῷ στρατοπέδῳ γινόμενα, ταύτης τε προκύπτοντα
κατὰ τὸ σύνηθες ὑπισχνεῖτο τοξεύειν.
Ἀποδεξαμένου δὲ αὐτὸν ἐπὶ τούτῳ τοῦ τῆς στρατείας
ἡγουμένου, στήσας μηχανήν, προστησάμενός τε τοὺς
αὐτὸν ἀποκρύπτοντας ὡς ἂν μὴ παρὰ τῶν ἐναντίων
ὁρῷτο, προκύπτοντα τῆς ὀπῆς τὸν Λύδιον θεασάμενος
καὶ τὸ βέλος ἀφεὶς πλήττει καιρίαν.  Ὃ δὲ πράξας
καὶ μετὰ τὴν πληγὴν εἴς τινας τῶν συνόντων αὐτῷ τὰ
ἀνήκεστα, καὶ τοῖς λελειμμένοις ὅρκους ἐπαγαγὼν περὶ
τοῦ μὴ ἐνδοῦναι τῇ πολιορκίᾳ καθάπαξ, μόλις ἐξέλιπεν·
οἱ δὲ κατὰ τὴν πόλιν οὐκ ἐνεγκόντες ἔτι τὴν πολιορκίαν
ἐξέδοσαν ἑαυτοὺς τῷ στρατοπέδῳ, καὶ τούτῳ τῷ τρόπῳ
τὸ λῃστικὸν τέλος ἐδέξατο.
Τῆς δὲ κατὰ Θηβαΐδα Πτολεμαΐδος ἀποστάσης
βασιλέως, πόλεμον δὲ πρὸς Κοπτίτας ἐπὶ χρόνον
βραχὺν ἀραμένης, αὐτήν τε καὶ τοὺς συμμαχήσαντας
αὐτῇ Βλέμμυας παρεστήσατο Πρόβος διὰ τῶν τότε
στρατηγησάντων· Βαστάρνας δέ, Σκυθικὸν ἔθνος, ὑποπεσόντας
αὐτῷ προσέμενος κατῴκισε Θρᾳκίοις χωρίοις· 
καὶ διετέλεσαν τοῖς Ῥωμαίων βιοτεύοντες νόμοις.
Καὶ Φράγκων τῷ βασιλεῖ προσελθόντων καὶ τυχόντων
οἰκήσεως μοῖρά τις ἀποστᾶσα, πλοίων εὐπορήσασα, τὴν
Ἑλλάδα συνετάραξεν ἅπασαν, καὶ Σικελίᾳ προσσχοῦσα
καὶ τῇ Συρακοσίων προσμίξασα πολὺν κατὰ ταύτην
εἰργάσατο φόνον· ἤδη δὲ καὶ Λιβύῃ προσορμισθεῖσα,
καὶ ἀποκρουσθεῖσα δυνάμεως ἐκ Καρχηδόνος ἐπενεχθείσης, 
οἵα τε γέγονεν ἀπαθὴς ἐπανελθεῖν οἴκαδε.
Πρόβου δὲ βασιλεύοντος καὶ τόδε συνέβη· τῶν
μονομάχων ἐς ὀγδοήκοντα συστάντες, διαχρησάμενοι
τοὺς φυλάττοντας, εἶτα τῆς πόλεως ἐξελάσαντες τὰ ἐν
ποσὶν ἐλῄζοντο, πολλῶν, οἷα συμβαίνειν φιλεῖ, συναναμιχθέντων
αὐτοῖς· ἀλλὰ καὶ τούτους βασιλεὺς δύναμιν
ἐκπέμψας ἐξέτριψεν.  Ταῦτα διαπραξαμένῳ τῷ Πρόβῳ, 
καλῶς τε καὶ δικαίως οἰκονομήσαντι τὴν ἀρχήν,
ἐπανάστασις ἐκ τῆς ἑσπέρας ἀγγέλλεται, τῶν ἐν Ῥαιτίᾳ
καὶ Νωρικῷ δυνάμεων Κάρῳ περιθέντων τὴν ἁλουργίδα.
Τοῦ δὲ δύναμιν ἐναντιωσομένην αὐτῷ στείλαντος,
οἱ μὲν πεμφθέντες πρὸς Κάρον μετέστησαν, αὐτῷ δ´ ἐπιστάντες
ἐρήμῳ βοηθείας τῷ Πρόβῳ κωλύοντος οὐδενὸς
διεχρήσαντο, βασιλεύσαντα ἐνιαυτοὺς ἓξ μῆνας δʹ.
Ὅτι Καρῖνος ὁ τοῦ Κάρου υἱὸς βασιλεύσας
πρᾶγμα μὲν εἰς κοινὸν ὄφελος φέρον οὐδὲν
εἰργάσατο, τρυφῇ δὲ καὶ ἐκδεδιῃτημένῳ βίῳ τὰ καθ´
ἑαυτὸν ἐκδοὺς παρανάλωμα τῆς τρυφῆς ἐποιεῖτο φόνους
οὐδὲν ἠδικηκότων ἀνθρώπων, κατά τι προσκεκρουκέναι
νομισθέντων αὐτῷ· βαρυνομένων δὲ πάντων ἐπὶ τῇ
πικρᾷ τυραννίδι συναναμιχθείσῃ νεότητι καὶ πάντα
ἐκμελῶς καὶ δίχα λογισμοῦ πράττοντος   .
Ὅτι Καρίνου βασιλεύσαντος τοῦ υἱοῦ
Κάρου καὶ πάντα ἐκμελῶς καὶ λογισμοῦ δίχα πράττοντος,
ἀγγελθείσης τοῖς ἐν Ἰταλίᾳ τῆς Νουμεριανοῦ τελευτῆς,
ἐπὶ τῇ Καρίνου περὶ πάντα ἐκμελείᾳ καὶ ὠμότητι δυσχεράναντες
οἱ τῶν ἐκεῖσε στρατοπέδων ἡγούμενοι Σαβίνῳ
Ἰουλιανῷ τὴν ὕπαρχον ἀρχὴν ἔχοντι βασιλικὴν στολὴν
περιθέντες μάχεσθαι σὺν αὐτῷ διενοοῦντο Καρίνῳ. 
Καρῖνος δὲ γνοὺς τὴν ἐπανάστασιν ἐπὶ τὴν Ἰταλίαν
ἐστέλλετο· τότε δὴ τῶν στρατιωτῶν συμφρονῆσαι σφίσιν
τοὺς ἀπὸ Περσῶν ἐπανελθόντας ἀναπεισάντων, Διοκλητιανὸν
ἤδη κατὰ τὴν Νικομήδειαν τὴν ἁλουργίδα
περιθέμενον ἄγουσι κατὰ τὴν Ἰταλίαν.  Ἔτι δὲ
ὄντος αὐτοῦ κατὰ τὴν ὁδόν, συμβαλὼν ὁ Καρῖνος τοῖς
Σαβίνου Ἰουλιανοῦ στρατιώταις καὶ τρέψας ἐν τῇ
μάχῃ τούτους, τῶν σὺν αὐτῷ τινῶν ἐπελθόντων αἰφνίδιον
ἀναιρεῖται, τῶν χιλιάρχων ἑνός, οὗ τὴν γυναῖκα
διαφθείρας ἔτυχεν, ἀνελόντος αὐτόν.
