ὅσσα πεπύργωνται περικαλλέα, πικρὸς ὀλέσσει
λιμός, ὅταν Μαίανδρος ἀποκρύψῃ μέλαν ὕδωρ.
ἀλλ´ ὅταν εὐσεβίης μὲν ἀπ´ ἀνθρώπων ἀπόληται
πίστις καὶ τὸ δίκαιον ἀποκρυφθῇ ἐνὶ κόσμῳ,
–  παλίμβολοι –  ἐπ´ οὐχ ὁσίοισι δὲ τόλμαις
ζῶντες ὕβριν ῥέξωσιν, ἀτάσθαλα καὶ κακὰ ἔργα,
εὐσεβέων δ´ οὐδεὶς ποιῇ λόγον, ἀλλὰ καὶ αὐτούς
πάντας ὑπ´ ἀφροσύνης μέγα νήπιοι ἐξολέσωσιν
ὕβρεσι χαίροντες καὶ ἐφ´ αἵμασι χεῖρας ἔχοντες·
καὶ τότε γινώσκειν θεὸν οὐκέτι πρηῢν ἐόντα,
ἀλλὰ χόλῳ βρύχοντα καὶ ἐξολέκοντα γενέθλην
ἀνθρώπων ἅμα πᾶσαν ὑπ´ ἐμπρησμοῦ μεγάλοιο.
ἆ μέλεοι, μετάθεσθε, βροτοί, τάδε, μηδὲ πρὸς ὀργήν
παντοίην ἀγάγητε θεὸν μέγαν, ἀλλὰ μεθέντες
φάσγανα καὶ στοναχὰς ἀνδροκτασίας τε καὶ ὕβρεις
ἐν ποταμοῖς λούσασθε ὅλον δέμας ἀενάοισιν,
χεῖράς τ´ ἐκτανύσαντες ἐς αἰθέρα τῶν πάρος ἔργων
συγγνώμην αἰτεῖσθε καὶ εὐλογίαις ἀσέβειαν
πικρὰν ἱλάσκεσθε· θεὸς δώσει μετάνοιαν
οὐδ´ ὀλέσει· παύσει δὲ χόλον πάλιν, ἤνπερ ἅπαντες
εὐσεβίην περίτιμον ἐνὶ φρεσὶν ἀσκήσητε.
εἰ δ´ οὔ μοι πείθοισθε κακόφρονες, ἀλλ´ ἀσέβειαν
στέργοντες τάδε πάντα κακαῖς δέξαισθε ἀκουαῖς,
πῦρ ἔσται κατὰ κόσμον ὅλον καὶ σῆμα μέγιστον
ῥομφαίᾳ σάλπιγγι, ἅμ´ ἠελίῳ ἀνιόντι·
κόσμος ἅπας μύκημα καὶ ὄμβριμον ἦχον ἀκούσει.
φλέξει δὲ χθόνα πᾶσαν, ἅπαν δ´ ὀλέσει γένος ἀνδρῶν
καὶ πάσας πόλιας ποταμούς θ´ ἅμα ἠδὲ θάλασσαν·
ἐκκαύσει δέ τε πάντα, κόνις δ´ ἔσετ´ αἰθαλόεσσα.
ἀλλ´ ὅταν ἤδη πάντα τέφρη σποδόεσσα γένηται
καὶ πῦρ κοιμήσῃ θεὸς ἄσπετον, ὥσπερ ἀνῆψεν,
ὀστέα καὶ σποδιὴν αὐτὸς θεὸς ἔμπαλιν ἀνδρῶν
μορφώσει, στήσει δὲ βροτοὺς πάλιν, ὡς πάρος ἦσαν.
καὶ τότε δὴ κρίσις ἔσσετ´, ἐφ´ ᾗ δικάσει θεὸς αὐτός
κρίνων ἔμπαλι κόσμον· ὅσοι δ´ ὑπὸ δυσσεβίῃσιν
ἥμαρτον, τοὺς δ´ αὖτε χυτὴ κατὰ γαῖα καλύψει
Τάρταρά τ´ εὐρώεντα μυχοὶ στύγιοί τε γεέννης.
ὅσσοι δ´ εὐσεβέουσι, πάλιν ζήσοντ´ ἐπὶ γαῖαν
ἀθανάτου μεγάλοιο θεοῦ καὶ ἄφθιτον ὄλβον
πνεῦμα θεοῦ δόντος ζωήν θ´ ἅμα καὶ χάριν αὐτοῖς
εὐσεβέσιν· πάντες δὲ τότ´ εἰσόψονται ἑαυτούς
νήδυμον ἠελίου τερπνὸν φάος εἰσορόωντες.
ὦ μακαριστός, ἐκεῖνον ὃς ἐς χρόνον ἔσσεται ἀνήρ.
