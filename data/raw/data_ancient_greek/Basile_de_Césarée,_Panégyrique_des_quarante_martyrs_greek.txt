Οὗτοί εἰσιν οἱ τὴν καθ´ ἡμᾶς χώραν διαλαβόντες, οἱονεὶ
πύργοι τινὲς συνεχεῖς, ἀσφάλειαν ἐκ τῆς τῶν ἐναντίων καταδρομῆς
παρεχόμενοι, οὐχ ἑνὶ τόπῳ ἑαυτοὺς κατακλείσαντες, ἀλλὰ πολλοῖς ἤδη
ἐπιξενωθέντες χωρίοις, καὶ πολλὰς πατρίδας κατακοσμήσαντες. Καὶ τὸ
παράδοξον, οὐ καθ´ ἕνα διαμερισθέντες τοῖς δεχομένοις ἐπιφοιτῶσιν· ἀλλ´
ἀναμιχθέντες ἀλλήλοις, ἡνωμένως χορεύουσιν. Ὢ τοῦ θαύματος! Οὔτε
ἐλλείπουσι τῷ ἀριθμῷ, οὔτε πλεονασμὸν ἐπιδέχονται. 
Ἐὰν εἰς ἑκατὸν αὐτοὺς διέλῃς,
τὸν οἰκεῖον ἀριθμὸν οὐκ ἐκβαίνουσιν· ἐὰν εἰς ἓν συναγάγῃς, 
τεσσαράκοντα καὶ οὕτω μένουσι, κατὰ τὴν
τοῦ πυρὸς φύσιν. Καὶ γὰρ ἐκεῖνο καὶ πρὸς τὸν ἐξάπτοντα
μεταβαίνει, καὶ ὅλον ἐστὶ παρὰ τῷ ἔχοντι·
καὶ οἱ τεσσαράκοντα καὶ πάντες εἰσὶν ὁμοῦ, καὶ
πάντες εἰσὶ παρ´ ἑκάστῳ. Ἡ ἄφθονος εὐεργεσία, ἡ
μὴ δαπανωμένη χάρις· ἑτοίμη βοήθεια Χριστιανοῖς,
ἐκκλησία μαρτύρων, στρατὸς τροπαιοφόρων, χορὸς
δοξολογούντων. Πόσα ἂν ἔκαμες, ἵνα ἕνα που εὕρῃς 
ὑπὲρ σοῦ δυσωποῦντα τὸν Κύριον; Τεσσαράκοντά
εἰσι, σύμφωνον ἀναπέμποντες προσευχήν. Ὅπου δύο
ἢ τρεῖς εἰσι συνηγμένοι ἐπὶ τῷ ὀνόματι τοῦ Κυρίου,
ἐκεῖ ἐστιν ἐν μέσῳ αὐτῶν. Ὅπου δὲ τεσσαράκοντα,
τίς ἀμφιβάλλει Θεοῦ παρουσίαν; Ὁ θλιβόμενος ἐπὶ
τοὺς τεσσαράκοντα καταφεύγει, ὁ εὐφραινόμενος ἐπ´
αὐτοὺς ἀποτρέχει· ὁ μὲν, ἵνα λύσιν εὕρῃ τῶν
δυσχερῶν· ὁ δὲ, ἵνα φυλαχθῇ αὐτῷ τὰ χρηστότερα.
Ἐνταῦθα γυνὴ εὐσεβὴς ὑπὲρ τέκνων εὐχομένη καταλαμβάνεται, 
ἀποδημοῦντι ἀνδρὶ τὴν ἐπάνοδον αἰτουμένη, ἀῤῥωστοῦντι τὴν
σωτηρίαν. Μετὰ μαρτύρων
γενέσθω τὰ αἰτήματα ὑμῶν. Οἱ νεανίσκοι τοὺς
ἡλικιώτας μιμείσθωσαν· οἱ πατέρες, τοιούτων εἶναι
παίδων πατέρες εὐχέσθωσαν· αἱ μητέρες, καλῆς
μητρὸς διήγημα διδαχθήτωσαν. Μήτηρ ἑνὸς
τῶν μακαρίων ἐκείνων, θεασαμένη τοὺς ἄλλους ἤδη
τῷ κρύει τελειωθέντας, τὸν δὲ ἑαυτῆς υἱὸν ἔτι
ἐμπνέοντα ὑπό τε ῥώμης καὶ τῆς πρὸς τὰ δεινὰ καρτερίας, 
καταλιμπανόντων αὐτὸν τῶν δημίων ὡς δυνάμενόν γε μεταβουλεύσασθαι, 
αὐτὴ ταῖς οἰκείαις
χερσὶν ἀραμένη, ἐπέθηκε τῇ ἁμάξῃ, ἐφ´ ἧς οἱ λοιποὶ
συγκείμενοι πρὸς τὴν πυρὰν ἤγοντο, μάρτυρος ὄντως
μήτηρ. Οὐ γὰρ δάκρυον ἀφῆκεν ἀγεννές· οὐδ´
ἐφθέγξατο ταπεινόν τι καὶ ἀνάξιον τοῦ καιροῦ· ἀλλ´,
Ἄπιθι, φησὶν, ὦ παῖ, τὴν ἀγαθὴν πορείαν μετὰ τῶν
ἡλικιωτῶν, μετὰ τῶν συσκήνων· μὴ ἀπολειφθῇς τῆς
χορείας· μὴ δεύτερος τῶν ἄλλων ἐμφανισθῇς τῷ Δεσπότῃ. 
Ὄντως ἀγαθῆς ῥίζης ἀγαθὸν βλάστημα. Ἔδειξεν ἡ
γενναία μήτηρ, ὅτι δόγμασιν εὐσεβείας ἐξέθρεψεν αὐτὸν
μᾶλλον ἢ γάλακτι. Καὶ ὁ μὲν οὕτω τραφεὶς οὕτω προεπέμφθη παρὰ μητρὸς
εὐσεβοῦς· ὁ δὲ διάβολος ἀπῆλθε κατῃσχυμμένος. 
Ἅπασαν γὰρ ἐπ´ αὐτοὺς κινήσας τὴν
κτίσιν, πάντα εὗρεν ἡττώμενα τῆς τῶν ἀνδρῶν ἀρετῆς, 
νύκτα δυσήνεμον, πατρίδα χειμέριον, τὴν ὥραν
τοῦ ἔτους, τῶν σωμάτων τὴν γύμνωσιν. Ὢ χορὸς
ἅγιος! ὢ σύνταγμα ἱερόν! ὢ συνασπισμὸς ἀῤῥαγής! 
ὢ κοινοὶ φύλακες τοῦ γένους τῶν ἀνθρώπων! 
ἀγαθοὶ κοινωνοὶ φροντίδων, δεήσεως συνεργοὶ, πρεσβευταὶ
δυνατώτατοι, ἀστέρες τῆς οἰκουμένης, ἄνθη τῶν Ἐκκλησιῶν. 
Ὑμᾶς οὐχ ἡ γῆ κατέκρυψεν, ἀλλ´ οὐρανὸς ὑπεδέξατο· ἠνοίγησαν ὑμῖν
παραδείσου πύλαι. Ἄξιον θέαμα τῇ στρατιᾷ τῶν
ἀγγέλων, ἄξιον πατριάρχαις, προφήταις, δικαίοις, 
ἄνδρες ἐν αὐτῷ τῷ ἄνθει τῆς νεότητος, τοῦ
βίου καταφρονήσαντες, ὑπὲρ γονεῖς, ὑπὲρ τέκνα τὸν
Κύριον ἀγαπήσαντες. Αὐτὸ τῆς ἡλικίας ἄγοντες τὸ 
βιώσιμον, ὑπερεῖδον τῆς προσκαίρου ζωῆς, ἵνα
δοξάσωσι τὸν Θεὸν ἐν τοῖς μέλεσιν ἑαυτῶν· θέατρον
γενόμενοι τῷ κόσμῳ, καὶ ἀγγέλοις, καὶ ἀνθρώποις,
τοὺς πεπτωκότας ἤγειραν, τοὺς ἀμφιβόλους ἐβεβαιώσαντο, 
τοῖς εὐσεβέσι τὴν ἐπιθυμίαν ἐδιπλασίασαν.
Ἒν ὑπὲρ τῆς εὐσεβείας ἅπαντες ἀναστήσαντες τρόπαιον. 
ἑνὶ καὶ τῷ στεφάνῳ τῆς δικαιοσύνης κατεκοσμήθησαν, 
ἐν Χριστῷ Ἰησοῦ τῷ Κυρίῳ ἡμῶν, ᾧ ἡ δόξα καὶ τὸ κράτος
εἰς τοὺς αἰῶνας τῶν αἰώνων. Ἀμήν.
