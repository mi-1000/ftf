ΠΡΟΒΛΗΜΑ Ι
Διὰ τί τῆς Αἰαντίδος φυλῆς Ἀθήνησιν οὐδέποτε τὸν χορὸν
ἔκρινον ὕστατον.
Ἐν δὲ τοῖς Σαραπίωνος ἐπινικίοις, ὅτε τῇ Λεοντίδι
φυλῇ τὸν χορὸν διατάξας ἐνίκησεν, ἑστιωμένοις ἡμῖν ἅτε
δὴ καὶ φυλέταις οὖσι δημοποιήτοις οἰκεῖοι λόγοι τῆς ἐν
χειρὶ φιλοτιμίας παρῆσαν. ἔσχε γὰρ ὁ ἀγὼν ἐντονωτάτην
ἅμιλλαν, ἀγωνοθετοῦντος ἐνδόξως καὶ μεγαλοπρεπῶς
Φιλοπάππου τοῦ βασιλέως ταῖς φυλαῖς ὁμοῦ πάσαις
χορηγοῦντος. ἐτύγχανε δὲ συνεστιώμενος ἡμῖν καὶ τῶν
παλαιῶν τὰ μὲν λέγων τὰ δ´ ἀκούων διὰ φιλανθρωπίαν
οὐχ ἧττον ἢ φιλομάθειαν.
Προεβλήθη δέ τι τοιοῦτον ὑπὸ Μάρκου τοῦ γραμματικοῦ.
Νεάνθη τὸν Κυζικηνὸν ἔφη λέγειν
ἐν τοῖς κατὰ πόλιν μυθικοῖς, ὅτι τῇ Αἰαντίδι φυλῇ γέρας
ὑπῆρχεν τὸ μὴ κρίνεσθαι τὸν ταύτης χορὸν ἔσχατον·
‘   μὲν οὖν’ ἔφη ‘προ  ξιν ἱστορίας ὁ ἀνα   εἰ δὲ
τοῦτό γ´ οὐ νοθεύει, προκείσθω τῆς αἰτίας ἐν κοινῷ πᾶσιν
ἡ ζήτησις.’ εἰπόντος δὲ τοῦ ἑταίρου Μίλωνος ‘ἂν οὖν
ψεῦδος ᾖ τὸ λεγόμενον;’ ‘οὐδέν’ ἔφη ‘δεινόν’ ὁ Φιλόπαππος
‘εἰ ταὐτὸ πεισόμεθα Δημοκρίτῳ τῷ
σοφῷ διὰ φιλολογίαν. καὶ γὰρ ἐκεῖνος ὡς ἔοικε τρώγων
σίκυον, ὡς ἐφάνη μελιτώδης ὁ χυμός, ἠρώτησε τὴν διακονοῦσαν,
ὁπόθεν πρίαιτο· τῆς δὲ κῆπόν τινα φραζούσης,
ἐκέλευσεν ἐξαναστὰς ἡγεῖσθαι καὶ δεικνύναι τὸν τόπον·
θαυμάζοντος δὲ τοῦ γυναίου καὶ πυνθανομένου τί βούλεται,
’τὴν αἰτίαν‘ ἔφη ’δεῖ με τῆς γλυκύτητος εὑρεῖν,
εὑρήσω δὲ τοῦ χωρίου γενόμενος θεατής·‘ ’κατάκεισο
δή‘ τὸ γύναιον εἶπε μειδιῶν, ’ἐγὼ γὰρ ἀγνοήσασα τὸ
σίκυον εἰς ἀγγεῖον ἐθέμην μεμελιτωμένον‘· ὁ δ´ ὥσπερ
ἀχθεσθείς ’ἀπέκναισας‘ εἶπεν ’καὶ οὐδὲν ἧττον ἐπιθήσομαι
τῷ λόγῳ καὶ ζητήσω τὴν αἰτίαν, ὡς ἂν οἰκείου καὶ
συγγενοῦς οὔσης τῷ σικύῳ τῆς γλυκύτητος.‘ οὐκοῦν μηδ´
ἡμεῖς τὴν Νεάνθους ἐν ἐνίοις εὐχέρειαν ἀποδράσεως ποιησώμεθα
πρόφασιν· ἐγγυμνάσασθαι γάρ, εἰ μηδὲν ἄλλο
χρήσιμον, ὁ λόγος παρέξει.’
Πάντες οὖν ὁμαλῶς ἐρρύησαν πρὸς τὸ τὴν φυλὴν
ἐγκωμιάζειν, εἴ τι καλὸν πρὸς δόξαν αὐτῇ ὑπῆρχεν ἀναλεγόμενοι.
καὶ γὰρ ὁ Μαραθὼν εἰς μέσον εἵλκετο, δῆμος
ὢν ἐκείνης τῆς φυλῆς· καὶ τοὺς περὶ Ἁρμόδιον Αἰαντίδας
ἀπέφαινον, Ἀφιδναίους γε δὴ τῶν δήμων γεγονότας.
Γλαυκίας δ´ ὁ ῥήτωρ καὶ τὸ δεξιὸν κέρας Αἰαντίδαις
τῆς ἐν Μαραθῶνι παρατάξεως ἀποδοθῆναι, ταῖς Αἰσχύλου
τὴν μεθορίαν ἐλεγείαις πιστούμενος,
ἠγωνισμένου τὴν μάχην ἐκείνην ἐπιφανῶς· ἔτι δὲ
καὶ Καλλίμαχον ἀπεδείκνυεν τὸν πολέμαρχον ἐξ ἐκείνης
ὄντα τῆς φυλῆς, ὃς αὑτόν τε παρέσχεν ἄριστον ἄνδρα καὶ
τῆς μάχης μετά γε Μιλτιάδην αἰτιώτατος κατέστη σύμψηφος
ἐκείνῳ γενόμενος. ἐγὼ δὲ τῷ Γλαυκίᾳ προσετίθην,
ὅτι καὶ τὸ ψήφισμα, καθ´ ὃ τοὺς Ἀθηναίους ἐξήγαγεν, τῆς
Αἰαντίδος φυλῆς πρυτανευούσης γραφείη, καὶ ὅτι περὶ
τὴν ἐν Πλαταιαῖς μάχην εὐδοκιμήσειεν ἡ φυλὴ μάλιστα·
διὸ καὶ ταῖς Σφραγίτισι Νύμφαις τὴν ἐπινίκιον καὶ πυθόχρηστον
ἀπῆγον Αἰαντίδαι θυσίαν εἰς Κιθαιρῶνα, τῆς
πόλεως τὸ ἱερεῖον καὶ τὰ ἄλλα παρεχούσης αὐτοῖς. ‘ἀλλ´
ὁρᾷς’ ἔφην ‘ὅτι πολλὰ καὶ ταῖς ἄλλαις φυλαῖς ὑπάρχει,
καὶ πρώτην γε τὴν ἐμὴν | ἴστε δὴ τὴν Λεοντίδα μηδεμιᾷ
δόξης ὑφιεμένην. σκοπεῖτε δή, μὴ πιθανώτερον λέγεται τὸ
παραμύθιον τοῦ ἐπωνύμου τῆς φυλῆς καὶ παραίτησιν
εἶναι τὸ γινόμενον· οὐ γὰρ εὔκολος ἐνεγκεῖν ἧτταν ὁ
Τελαμώνιος, ἀλλ´ οἷος ἀφειδεῖν πάντων ὑπ´ ὀργῆς καὶ
φιλονεικίας· ἵν´ οὖν μὴ χαλεπὸς ᾖ μηδ´ ἀπαραμύθητος,
ἔδοξε τῆς ἥττης ἀφελεῖν τὸ δυσχερέστατον, εἰς τὴν ἐσχάτην
χώραν μηδέποτε τὴν φυλὴν αὐτοῦ καταβαλόντας.’
