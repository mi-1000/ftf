Οὐδὲ γὰρ λαθεῖν οἷόν τε τὰς κακίας ἐν ταῖς
ἐξουσίαις· ἀλλὰ τοὺς μὲν ἐπιληπτικούς, ἂν ἐν ὕψει
τινὶ γένωνται καὶ περιενεχθῶσιν, ἴλιγγος ἴσχει καὶ
σάλος, ἐξελέγχων τὸ πάθος αὐτῶν, τοὺς δ´ ἀπαιδεύτους
καὶ ἀμαθεῖς ἡ τύχη μικρὸν ἐκκουφίσασα
πλούτοις τισὶν ἢ δόξαις ἢ ἀρχαῖς μετεώρους γενομένους
εὐθὺς ἐπιδείκνυσι πίπτοντας· μᾶλλον
δ´, ὥσπερ τῶν κενῶν ἀγγείων οὐκ ἂν διαγνοίης
τὸ ἀκέραιον καὶ πεπονηκός, ἀλλ´ ὅταν ἐγχέῃς,
φαίνεται τὸ ῥέον· οὕτως αἱ σαθραὶ ψυχαὶ τὰς
ἐξουσίας μὴ στέγουσαι ῥέουσιν ἔξω ταῖς ἐπιθυμίαις,
ταῖς ὀργαῖς, ταῖς ἀλαζονείαις, ταῖς ἀπειροκαλίαις.
καίτοι τί δεῖ ταῦτα λέγειν, ὅπου καὶ τὰ σμικρότατα
τῶν ἐλλειμμάτων περὶ τοὺς ἐπιφανεῖς καὶ ἐνδόξους
συκοφαντεῖται; Κίμωνος ἦν ὁ οἶνος διαβολή,
Σκιπίωνος ὁ ὕπνος, Λεύκολλος ἐπὶ τῷ δειπνεῖν
πολυτελέστερον ἤκουε κακῶς   .
