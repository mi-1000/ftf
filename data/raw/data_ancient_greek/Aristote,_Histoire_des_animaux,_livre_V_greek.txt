Τῶν δ´ ὄφεων ὁ μὲν ἔχις ζῳοτοκεῖ ἔξω, ἐν αὑτῷ
πρῶτον ᾠοτοκήσας· τὸ δ´ ᾠόν, ὥσπερ τῶν ἰχθύων, μονόχρουν ἐστὶ καὶ
μαλακόδερμον. Ὁ δὲ νεοττὸς ἄνω ἐπιγίνεται, καὶ οὐ περιέχει φλοιὸς
ὀστρακώδης, ὥσπερ οὐδὲ τὰ τῶν ἰχθύων. 2 Τίκτει δὲ μικρὰ ἐχίδια ἐν
ὑμέσιν, οἳ περιρρήγνυνται τριταῖοι· ἐνίοτε δὲ καὶ τὰ ἔσω διαφαγόντα αὐτὰ
ἐξέρχεται. Τίκτει δ´ ἐν μιᾷ ἡμέρᾳ καθ´ ἕν, τίκτει δὲ πλείω ἢ εἴκοσιν. 3 Οἱ δ´
ἄλλοι ὄφεις ᾠοτοκοῦσιν ἔξω, τὰ δ´ ᾠὰ ἀλλήλοις συνεχῆ ἐστιν ὥσπερ αἱ
τῶν γυναικῶν ὑποδερίδες· ὅταν δὲ τέκῃ εἰς τὴν γῆν, ἐπῳάζει. Ἐκλέπεται δὲ
καὶ ταῦτα τῷ ὑστέρῳ ἔτει.   {559a} 4 Αἱ μὲν οὖν τῶν ὄφεων καὶ τῶν ἐντόμων
γενέσεις, ἔτι δὲ τῶν τετραπόδων καὶ ᾠοτόκων, τοῦτον ἔχουσι τὸν τρόπον.
