{ΑΠΟΚΡΙΣΙΣ.}
Ἦν μὲν οὖν δίκαιον, ὦ ἄνδρες Ἀθηναῖοι, τοὺς ἐνεγκόντας
τὰς ὑποσχέσεις, ἐφ´ αἷς ἐπείσθητε ποιήσασθαι τὴν εἰρήνην,
καλεῖν· οὔτε γὰρ αὐτὸς ἄν ποθ´ ὑπέμεινα πρεσβεύειν, οὔτ´
ἂν ὑμεῖς οἶδ´ ὅτι ἐπαύσασθε πολεμοῦντες, εἰ τοιαῦτα πράξειν
τυχόντ´ εἰρήνης Φίλιππον ᾤεσθε· ἀλλ´ ἦν πολὺ τούτων
ἀφεστηκότα τὰ τότε λεγόμενα. καὶ πάλιν γ´ ἑτέρους καλεῖν.
τίνας; τοὺς ὅτ´ ἐγὼ γεγονυίας ἤδη τῆς εἰρήνης ἀπὸ τῆς
ὑστέρας ἥκων πρεσβείας τῆς ἐπὶ τοὺς ὅρκους, αἰσθόμενος
φενακιζομένην τὴν πόλιν, προὔλεγον καὶ διεμαρτυρόμην καὶ
οὐκ εἴων προέσθαι Πύλας οὐδὲ Φωκέας, λέγοντας ὡς ἐγὼ
μὲν ὕδωρ πίνων εἰκότως δύστροπος καὶ δύσκολός εἰμί τις
ἄνθρωπος, Φίλιππος δ´, ἅπερ εὔξαισθ´ ἂν ὑμεῖς, ἂν παρέλθῃ,
πράξει, καὶ Θεσπιὰς μὲν καὶ Πλαταιὰς τειχιεῖ, Θηβαίους δὲ
παύσει τῆς ὕβρεως, Χερρόνησον δὲ τοῖς αὑτοῦ τέλεσιν διορύξει, 
Εὔβοιαν δὲ καὶ τὸν Ὠρωπὸν ἀντ´ Ἀμφιπόλεως ὑμῖν
ἀποδώσει· ταῦτα γὰρ ἅπαντ´ ἐπὶ τοῦ βήματος ἐνταῦθα
μνημονεύετ´ οἶδ´ ὅτι ῥηθέντα, καίπερ ὄντες οὐ δεινοὶ τοὺς
ἀδικοῦντας μεμνῆσθαι. καὶ τὸ πάντων αἴσχιστον, καὶ τοῖς
ἐκγόνοις πρὸς τὰς ἐλπίδας τὴν αὐτὴν εἰρήνην εἶναι ταύτην
ἐψηφίσασθε· οὕτω τελέως ὑπήχθητε. τί δὴ ταῦτα νῦν
λέγω καὶ καλεῖν φημὶ δεῖν τούτους; ἐγὼ νὴ τοὺς θεοὺς
τἀληθῆ μετὰ παρρησίας ἐρῶ πρὸς ὑμᾶς καὶ οὐκ ἀποκρύψομαι· 
οὐχ ἵν´ εἰς λοιδορίαν ἐμπεσὼν ἐμαυτῷ μὲν ἐξ ἴσου
λόγον παρ´ ὑμῖν ποιήσω, τοῖς δ´ ἐμοὶ προσκρούσασιν ἐξ
ἀρχῆς καὶ νῦν παράσχω πρόφασιν τοῦ πάλιν τι λαβεῖν
παρὰ Φιλίππου, οὐδ´ ἵν´ ὡς ἄλλως ἀδολεσχῶ· ἀλλ´ οἴομαί
ποθ´ ὑμᾶς λυπήσειν ἃ Φίλιππος πράττει μᾶλλον ἢ τὰ νυνί·
τὸ γὰρ πρᾶγμ´ ὁρῶ προβαῖνον, καὶ οὐχὶ βουλοίμην ἂν
εἰκάζειν ὀρθῶς, φοβοῦμαι δὲ μὴ λίαν ἐγγὺς ᾖ τοῦτ´ ἤδη.
ὅταν οὖν μηκέθ´ ὑμῖν ἀμελεῖν ἐξουσία γίγνηται τῶν συμβαινόντων, 
μηδ´ ἀκούηθ´ ὅτι ταῦτ´ ἐφ´ ὑμᾶς ἐστιν ἐμοῦ μηδὲ
τοῦ δεῖνος, ἀλλ´ αὐτοὶ πάντες ὁρᾶτε καὶ εὖ εἰδῆτε, ὀργίλους
καὶ τραχεῖς ὑμᾶς ἔσεσθαι νομίζω. φοβοῦμαι δὴ μή, τῶν
πρέσβεων σεσιωπηκότων ἐφ´ οἷς αὑτοῖς συνίσασι δεδωροδοκηκότες, 
τοῖς ἐπανορθοῦν τι πειρωμένοις τῶν διὰ τούτους
ἀπολωλότων τῇ παρ´ ὑμῶν ὀργῇ περιπεσεῖν συμβῇ· ὁρῶ
γὰρ ὡς τὰ πόλλ´ ἐνίους οὐκ εἰς τοὺς αἰτίους, ἀλλ´ εἰς τοὺς
ὑπὸ χεῖρα μάλιστα τὴν ὀργὴν ἀφιέντας. ἕως οὖν ἔτι
μέλλει καὶ συνίσταται τὰ πράγματα καὶ κατακούομεν ἀλλήλων, 
ἕκαστον ὑμῶν καίπερ ἀκριβῶς εἰδόθ´ ὅμως ἐπαναμνῆσαι
βούλομαι, τίς ὁ Φωκέας πείσας καὶ Πύλας προέσθαι, ὧν
καταστὰς ἐκεῖνος κύριος τῆς ἐπὶ τὴν Ἀττικὴν ὁδοῦ καὶ τῆς
εἰς Πελοπόννησον κύριος γέγονεν, καὶ πεποίηχ´ ὑμῖν μὴ
περὶ τῶν δικαίων μηδ´ ὑπὲρ τῶν ἔξω πραγμάτων εἶναι τὴν
βουλήν, ἀλλ´ ὑπὲρ τῶν ἐν τῇ χώρᾳ καὶ τοῦ πρὸς τὴν Ἀττικὴν
πολέμου, ὃς λυπήσει μὲν ἕκαστον, ἐπειδὰν παρῇ,
γέγονεν δ´ ἐν ἐκείνῃ τῇ ἡμέρᾳ. εἰ γὰρ μὴ παρεκρούσθητε
τόθ´ ὑμεῖς, οὐδὲν ἂν ἦν τῇ πόλει πρᾶγμα· οὔτε γὰρ ναυσὶ
δήπου κρατήσας εἰς τὴν Ἀττικὴν ἦλθεν ἄν ποτε στόλῳ
Φίλιππος, οὔτε πεζῇ βαδίζων ὑπὲρ τὰς Πύλας καὶ Φωκέας,
ἀλλ´ ἢ τὰ δίκαι´ ἂν ἐποίει καὶ τὴν εἰρήνην ἄγων ἡσυχίαν
εἶχεν, ἢ παραχρῆμ´ ἂν ἦν ἐν ὁμοίῳ πολέμῳ δι´ ὃν τότε τῆς
εἰρήνης ἐπεθύμησεν. ταῦτ´ οὖν, ὡς μὲν ὑπομνῆσαι, νῦν
ἱκανῶς εἴρηται, ὡς δ´ ἂν ἐξετασθείη μάλιστ´ ἀκριβῶς, μὴ
γένοιτ´, ὦ πάντες θεοί· οὐδένα γὰρ βουλοίμην ἔγωγ´ ἄν,
οὐδ´ εἰ δίκαιός ἐστ´ ἀπολωλέναι, μετὰ τοῦ πάντων κινδύνου
καὶ τῆς ζημίας δίκην ὑποσχεῖν.
