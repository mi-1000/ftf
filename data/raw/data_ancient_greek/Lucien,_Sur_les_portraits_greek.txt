Ὥστε οὐ πρός γε σοῦ τὸ τοιοῦτον, ψοφοδεῶς
διακεῖσθαι πρὸς τὸν ἔπαινον· εἰ γάρ τι ἐν τῷ
συγγράμματι πεπλημμέληται εἰς τὸ θεῖον, σὺ
μὲν ἀνεύθυνος αὐτοῦ, ἐκτὸς εἰ μή τινα νομίζεις
ἀκροάσεως εὔθυναν εἶναι, ἐμὲ δὲ ἀμυνοῦνται οἱ
θεοί, ἐπειδὰν πρὸ ἐμοῦ τὸν Ὅμηρον καὶ τοὺς
ἄλλους ποιητὰς ἀμύνωνται. ἀλλ´ οὐδέπω οὐδὲ
τὸν ἄριστον τῶν φιλοσόφων ἠμύναντο εἰκόνα θεοῦ
τὸν ἄνθρωπον εἰπόντα εἶναι.
Πολλὰ ἔτι ἔχων πρὸς σὲ εἰπεῖν Πολυστράτου
ἕνεκα τούτου παύσομαι, ἵνα καὶ ἀπομνημονεῦσαι
δυνηθῇ τὰ εἰρημένα.
ΠΟΛΥΣΤΡΑΤΟΣ.
Οὐκ οἶδα εἴ μοι τοῦτο δυνατὸν ἔτι, ὦ Λυκῖνε·
μακρὰ γὰρ εἴρηταί σοι καὶ ταῦτα, καὶ ὑπὲρ τὸ
ὕδωρ τὸ ἐκκεχυμένον. πειράσομαι δ´ ὅμως ἐπιμνησθῆναι
αὐτῶν. καὶ ὡς ὁρᾷς, ἤδη ἀποσοβῶ
παρ´ αὐτὴν ἐπιβυσάμενος τὰ ὦτα, ὡς μή τι
παρεμπεσὸν ἄλλο συγχέῃ τὴν τάξιν αὐτῶν, εἶτά
μοι συρίττεσθαι συμβῇ πρὸς τῶν θεατῶν.
ΛΥΚΙΝΟΣ.
Αὐτῷ σοι μελήσει, ὦ Πολύστρατε, ὅπως ἄριστα
ὑποκρίνῃ. ἐγὼ δὲ ἐπείπερ ἅπαξ σοι τὸ δρᾶμα
παραδέδωκα, νῦν μὲν ἐκποδὼν ἀποστήσομαι·
ὁπόταν δὲ τὰς ψήφους ἀνακηρύττωσι τῶν κριτῶν,
τότε ἤδη καὶ αὐτὸς παρέσομαι ὀψόμενος ὁποῖόν
τι τὸ τέλος τοῦ ἀγῶνος ἔσται.
