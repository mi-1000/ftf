Τὰ μὲν οὖν ἄλλα μέρη τῆς Λιβύης μετὰ τὴν
μάχην εὐθέως ὑπήκουσε τοῖς Καρχηδονίοις· ἡ δὲ
τῶν Ἱππακριτῶν καὶ τῶν Ἰτυκαίων πόλις ἔμενον, 
οὐδεμίαν ἀφορμὴν ἔχουσαι πρὸς διάλυσιν διὰ τὸ
μὴ καταλείπεσθαι σφίσι τόπον ἐλέους μηδὲ συγγνώμης
κατὰ τὰς πρώτας ἐπιβολάς. οὕτως καὶ κατὰ
ταύτας τὰς ἁμαρτίας μεγάλην ἔχει διαφορὰν ἡ μετριότης
καὶ τὸ μηδὲν ἀνήκεστον ἐπιτηδεύειν ἑκουσίως. 
οὐ μὴν ἀλλὰ παραστρατοπεδεύσαντες ᾗ μὲν
Ἄννων ᾗ δὲ Βάρκας ταχέως ἠνάγκασαν αὐτοὺς ὁμολογίας
ποιήσασθαι καὶ διαλύσεις εὐδοκουμένας Καρχηδονίοις.
Ὁ μὲν οὖν Λιβυκὸς πόλεμος εἰς τοιαύτην ἀγαγὼν
περίστασιν Καρχηδονίους τοιοῦτον ἔσχε τὸ
τέλος ὥστε μὴ μόνον κυριεῦσαι πάλιν τῆς Λιβύης
τοὺς Καρχηδονίους, ἀλλὰ καὶ τοὺς αἰτίους τῆς ἀποστάσεως
τιμωρήσασθαι καταξίως· τὸ γὰρ πέρας, ἀγαγόντες
οἱ νέοι τὸν θρίαμβον διὰ τῆς πόλεως πᾶσαν
αἰκίαν ἐπεδείξαντο τοῖς περὶ τὸν Μάθω. τρία
μὲν οὖν ἔτη καὶ τέτταράς που μῆνας ἐπολέμησαν
οἱ μισθοφόροι πρὸς τοὺς Καρχηδονίους πόλεμον,
ὧν ἡμεῖς ἴσμεν ἀκοῇ μαθόντες, πολύ τι τοὺς ἄλλους
ὠμότητι καὶ παρανομίᾳ ενηνοχότα. Ῥωμαῖοι δὲ
κατὰ τὸν καιρὸν τοῦτον ὑπὸ τῶν ἐκ τῆς Σαρδόνος
αὐτομολησάντων μισθοφόρων πρὸς σφᾶς ἐκκληθέντες
ἐπεβάλοντο πλεῖν ἐπὶ τὴν προειρημένην νῆσον.
τῶν δὲ Καρχηδονίων ἀγανακτούντων, ὡς αὐτοῖς
καθηκούσης μᾶλλον τῆς τῶν Σαρδῴων δυναστείας,
καὶ παρασκευαζομένων μεταπορεύεσθαι τοὺς ἀποστήσαντας
αὐτῶν τὴν νῆσον, λαβόμενοι τῆς ἀφορμῆς
ταύτης οἱ Ῥωμαῖοι πόλεμον ἐψηφίσαντο πρὸς
τοὺς Καρχηδονίους, φάσκοντες αὐτοὺς οὐκ ἐπὶ
Σαρδονίους, ἀλλ´ ἐπὶ σφᾶς ποιεῖσθαι τὴν παρασκευήν. 
οἱ δὲ παραδόξως διαπεφευγότες τὸν προειρημένον
πόλεμον, κατὰ πάντα τρόπον ἀφυῶς διακείμενοι
κατὰ τὸ παρὸν πρὸς τὸ πάλιν ἀναλαμβάνειν
τὴν πρὸς Ῥωμαίους ἀπέχθειαν, εἴξαντες τοῖς
καιροῖς οὐ μόνον ἀπέστησαν τῆς Σαρδόνος, ἀλλὰ
καὶ χίλια τάλαντα καὶ διακόσια προσέθηκαν τοῖς
Ῥωμαίοις ἐφ´ ᾧ μὴ κατὰ τὸ παρὸν ἀναδέξασθαι
τὸν πόλεμον. ταῦτα μὲν οὕτως ἐπράχθη.
