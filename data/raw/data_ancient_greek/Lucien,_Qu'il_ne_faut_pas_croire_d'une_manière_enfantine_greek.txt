ἐπειδὰν τοίνυν τοιαῦτα προσίῃ τις λέγων, αὐτὸ ἐφ´ ἑαυτοῦ
χρὴ τὸ πρᾶγμα ἐξετάζειν, μήτε ἡλικίαν τοῦ λέγοντος
ὁρῶντα μήτε τὸν ἄλλον βίον μήτε τὴν ἐν τοῖς λόγοις
ἀγχίνοιαν. ὅσῳ γάρ τις πιθανώτερος, τοσούτῳ ἐπιμελεστέρας
δεῖται τῆς ἐξετάσεως. οὐ δεῖ τοίνυν
πιστεύειν ἀλλοτρίᾳ κρίσει, μᾶλλον δὲ μίσει τοῦ
κατηγοροῦντος, ἀλλ´ ἑαυτῷ τὴν ἐξέτασιν φυλακτέον
τῆς ἀληθείας, ἀποδόντα καὶ τῷ διαβάλλοντι τὸν
φθόνον καὶ ἐν φανερῷ ποιησάμενον τὸν ἔλεγχον
τῆς ἑκατέρου διανοίας, καὶ μισεῖν οὕτω καὶ ἀγαπᾶν
τὸν δεδοκιμασμένον. πρὶν δὲ τοῦτο ποιῆσαι ἐκ
τῆς πρώτης διαβολῆς κεκινημένον, Ἡράκλεις, ὡς
μειρακιῶδες καὶ ταπεινὸν καὶ πάντων οὐχ ἥκιστα
ἄδικον.
ἀλλὰ τούτων ἁπάντων αἴτιον, ὅπερ ἐν
ἀρχῇ ἔφημεν, ἡ ἄγνοια καὶ τὸ ἐν σκότῳ που εἶναι
τὸν ἑκάστου τρόπον· ὡς εἴ γε θεῶν τις ἀποκαλύψειεν
ἡμῶν τοὺς βίους, οἴχοιτο ἂν φεύγουσα ἐς τὸ
βάραθρον ἡ διαβολὴ χώραν οὐκ ἔχουσα, ὡς ἂν
πεφωτισμένων τῶν πραγμάτων ὑπὸ τῆς ἀληθείας.
