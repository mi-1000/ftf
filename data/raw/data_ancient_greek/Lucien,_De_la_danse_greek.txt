Γίνεται δέ, ὥσπερ ἐν λόγοις, οὕτω δὲ καὶ ἐν
ὀρχήσει ἡ πρὸς τῶν πολλῶν λεγομένη κακοζηλία
ὑπερβαινόντων τὸ μέτρον τῆς μιμήσεως καὶ πέρα
τοῦ δέοντος ἐπιτεινόντων, καὶ εἰ μέγα τι δεῖξαι δέοι,
ὑπερμέγεθες ἐπιδεικνυμένων, καὶ εἰ ἁπαλόν, καθ´
ὑπερβολὴν θηλυνομένων, καὶ τὰ ἀνδρώδη ἄχρι τοῦ
ἀγρίου καὶ θηριώδους προαγόντων.
Οἷον ἐγώ ποτε μέμνημαι ἰδὼν ποιοῦντα ὀρχηστὴν
εὐδοκιμοῦντα πρότερον, συνετὸν μὲν τὰ ἄλλα καὶ
θαυμάζεσθαι ὡς ἀληθῶς ἄξιον, οὐκ οἶδα δὲ ᾗτινι
τύχῃ εἰς ἀσχήμονα ὑπόκρισιν δι´ ὑπερβολὴν
μιμήσεως ἐξοκείλαντα. ὀρχούμενος γὰρ τὸν
Αἴαντα μετὰ τὴν ἧτταν εὐθὺς μαινόμενον, εἰς
τοσοῦτον ὑπερεξέπεσεν ὥστε οὐχ ὑποκρίνασθαι
μανίαν ἀλλὰ μαίνεσθαι αὐτὸς εἰκότως ἄν τινι
ἔδοξεν. ἑνὸς γὰρ τῶν τῷ σιδηρῷ ὑποδήματι
κτυπούντων τὴν ἐσθῆτα κατέρρηξεν, ἑνὸς δὲ τῶν
ὑπαυλούντων τὸν αὐλὸν ἁρπάσας τοῦ Ὀδυσσέως
πλησίον ἑστῶτος καὶ ἐπὶ τῇ νίκῃ μέγα φρονοῦντος
διεῖλε τὴν κεφαλὴν κατενεγκών, καὶ εἴ γε μὴ.
πῖλος ἀντέσχεν καὶ τὸ πολὺ τῆς πληγῆς ἀπεδέξατο,
ἀπωλώλει ἂν ὁ κακοδαίμων Ὀδυσσεύς,
ὀρχηστῇ παραπαίοντι περιπεσών. ἀλλὰ τό γε
θέατρον ἅπαν συνεμεμήνει τῷ Αἴαντι καὶ ἐπήδων
καὶ ἐβόων καὶ τὰς ἐσθῆτας ἀνερρίπτουν, οἱ μὲν
συρφετώδεις καὶ αὐτὸ τοῦτο ἰδιῶται τοῦ μὲν
εὐσχήμονος οὐκ ἐστοχασμένοι οὐδὲ τὸ χεῖρον
ἢ τὸ κρεῖττον ὁρῶντες, ἄκραν δὲ μίμησιν τοῦ
πάθους τὰ τοιαῦτα οἰόμενοι εἶναι· οἱ ἀστειότεροι
δὲ συνιέντες μὲν καὶ αἰδούμενοι ἐπὶ τοῖς
γινομένοις, οὐκ ἐλέγχοντες δὲ σιωπῇ τὸ πρᾶγμα,
τοῖς δὲ ἐπαίνοις καὶ αὐτοὶ τὴν ἄνοιαν τῆς ὀρχήσεως
ἐπικαλύπτοντες, καὶ ἀκριβῶς ὁρῶντες ὅτι οὐκ
Αἴαντος ἀλλὰ ὀρχηστοῦ μανίας τὰ γιγνόμενα
ἦν. οὐ γὰρ ἀρκεσθεὶς τούτοις ὁ γενναῖος ἄλλο
μακρῷ τούτου γελοιότερον ἔπραξε· καταβὰς
γὰρ εἰς τὸ μέσον ἐν τῇ βουλῇ δύο ὑπατικῶν μέσος
ἐκαθέζετο, πάνυ δεδιότων μὴ καὶ αὐτῶν τινα
ὥσπερ κριὸν μαστιγώσῃ λαβών.
Καὶ τὸ πρᾶγμα οἱ μὲν ἐθαύμαζον, οἱ δὲ ἐγέλων, οἱ
δὲ ὑπώπτευον μὴ ἄρα ἐκ τῆς ἄγαν μιμήσεως
εἰς τὴν τοῦ πάθους ἀλήθειαν ὑπηνέχθη.
καὶ αὐτὸν μέντοι φασὶν ἀνανήψαντα οὕτως μετανοῆσαι ἐφ´ οἷς ἐποίησεν ὥστε καὶ νοσῆσαι ὑπὸ λύπης,
ὡς ἀληθῶς ἐπὶ μανίᾳ κατεγνωσμένον. καὶ ἐδήλωσέ
γε τοῦτο σαφῶς αὐτός· αἰτούντων γὰρ αὖθις
τῶν στασιωτῶν αὐτοῦ τὸν Αἴαντα ὀρχήσασθαι
αὐτοῖς, παραιτησάμενος, "Τὸν ὑποκριτήν," ἔφη
πρὸς τὸ θέατρον, "ἱκανόν ἐστιν ἅπαξ μανῆναι."
μάλιστα δὲ αὐτὸν ἠνίασεν ὁ ἀνταγωνιστὴς καὶ
ἀντίτεχνος· τοῦ γὰρ ὁμοίου Αἴαντος αὐτῷ γραφέντος
οὕτω κοσμίως καὶ σωφρόνως τὴν μανίαν
ὑπεκρίνατο ὡς ἐπαινεθῆναι, μείνας ἐντὸς τῶν
τῆς ὀρχήσεως ὅρων καὶ μὴ παροινήσας εἰς τὴν
ὑπόκρισιν.
Ταῦτά σοι, ὦ φιλότης, ὀλίγα ἐκ παμπόλλων
παρέδειξα ὀρχήσεως ἔργα καὶ ἐπιτηδεύματα,
ὡς μὴ πάνυ ἄχθοιό μοι ἐρωτικῶς θεωμένῳ αὐτά.
εἰ δὲ βουληθείης κοινωνῆσαί μοι τῆς θέας, εὖ
οἶδα ἐγὼ πάνυ ἁλωσόμενόν σε καὶ ὀρχηστομανήσοντά
γε προσέτι. ὥστε οὐδὲν δεήσομαι τὸ τῆς
Κίρκης ἐκεῖνο πρὸς σὲ εἰπεῖν, τό
θαῦμά μ´ ἔχει ὡς οὔτι πιὼν τάδε φάρμακ´ ἐθέλχθης,
θελχθήσῃ γάρ, καὶ μὰ Δί´ οὐκ ὄνου κεφαλὴν.
συὸς καρδίαν ἕξεις, ἀλλ´ ὁ μὲν νόος σοι ἐμπεδώτερος
ἔσται, σὺ δὲ ὑφ´ ἡδονῆς οὐδὲ ὀλίγον τοῦ
κυκεῶνος ἄλλῳ μεταδώσεις πιεῖν. ὅπερ γὰρ.
Ὅμηρος περὶ τῆς Ἑρμοῦ ῥάβδου τῆς χρυσῆς λέγει,
ὅτι καὶ "ἀνδρῶν ὄμματα θέλγει" δι´ αὐτῆς
ὧν ἐθέλει, τοὺς δ´ αὖτε καὶ ὑπνώοντας ἐγείρει,
τοῦτο ἀτεχνῶς ὄρχησις ποιεῖ καὶ τὰ ὄμματα
θέλγουσα καὶ ἐγρηγορέναι ποιοῦσα καὶ ἐπεγείρουσα
τὴν διάνοιαν πρὸς ἕκαστα τῶν δρωμένων.
ΚΡΑΤΩΝ.
Καὶ μὴν ἤδη ἐγώ, ὦ Λυκῖνε, πείθομαί τέ σοι
καὶ ἀναπεπταμένα ἔχω καὶ τὰ ὦτα καὶ τὰ ὄμματα.
καὶ μέμνησό γε, ὦ φιλότης, ἐπειδὰν εἰς τὸ θέατρον
ἴῃς, κἀμοὶ παρὰ σαυτῷ θέαν καταλαμβάνειν,
ὡς μὴ μόνος ἐκεῖθεν σοφώτερος ἡμῖν ἐπανίοις.
