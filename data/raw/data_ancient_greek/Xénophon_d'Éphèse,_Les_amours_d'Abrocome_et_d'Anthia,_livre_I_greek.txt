Ἐν τούτῳ τῷ χρόνῳ ἔκειντο ἄθυμοι, πολλὰ
προσδοκῶντες, ἀλλήλοις διαλεγόμενοι, συνεχὲς ὀμνύοντες
τηρήσειν τὰ συγκείμενα.  Ἔρχονται δὴ πρὸς αὐτοὺς
ὁ Κόρυμβος καὶ ὁ Εὔξεινος καὶ φράσαντες ἰδίᾳ τι θέλειν
εἰπεῖν, ἀπάγουσι καθ´ αὑτοὺς ὁ μὲν τὴν Ἀνθίαν, ὁ δὲ τὸν
Ἁβροκόμην. Τοῖς δὲ αἵ τε ψυχαὶ ἐκραδαίνοντο καὶ οὐδὲν
ὑγιὲς ὑπενόουν.
Λέγει οὖν ὁ Εὔξεινος πρὸς τὸν Ἁβροκόμην ὑπὲρ
Κορύμβου «μειράκιον, εἰκὸς μὲν ἐπὶ τῇ συμφορᾷ φέρειν
χαλεπῶς, οἰκέτην μὲν ἐξ ἐλευθέρου γενόμενον, πένητα δὲ
ἀντ´ εὐδαίμονος· δεῖ δέ σε τῇ τύχῃ πάντα λογίσασθαι καὶ
στέργειν τὸν κατέχοντα δαίμονα καὶ τοὺς γενομένους
δεσπότας ἀγαπᾶν.  Ἴσθι γὰρ ὡς ἔνεστί σοι καὶ εὐδαιμοσύνην
καὶ ἐλευθερίαν ἀπολαβεῖν, εἰ θελήσεις πείθεσθαι
τῷ δεσπότῃ Κορύμβῳ· ἐρᾷ γὰρ σοῦ σφοδρὸν ἔρωτα καὶ
πάντων ἕτοιμός ἐστι δεσπότην ποιεῖν τῶν ἑαυτοῦ. Πείσῃ
δὲ χαλεπὸν μὲν οὐδέν, εὐνούστερον δὲ σεαυτῷ τὸν δεσπότην
ἐργάσῃ. Ἐννόησον δὲ ἐν οἷς ὑπάρχεις· βοηθὸς
μὲν οὐδείς, γῆ δὲ αὕτη ξένη καὶ δεσπόται λῃσταὶ καὶ
οὐδεμία τιμωρίας ἀποφυγὴ ὑπερηφανήσαντι Κόρυμβον. Τί
δέ σοι γυναικὸς δεῖ νῦν καὶ πραγμάτων; τί δὲ ἐρωμένης
τηλικῷδε ὄντι; πάντα ἀπόρριψον, πρὸς μόνον δεῖ σε τὸν
δεσπότην βλέπειν, τούτῳ κελεύσαντι ὑπακούειν».
Ἀκούσας ὁ Ἁβροκόμης εὐθὺς μὲν ἀχανὴς ἦν καὶ οὔτε τι
ἀποκρίνεσθαι ηὕρισκεν, ἐδάκρυσε δὲ, καὶ ἀνέστενε πρὸς
αὑτὸν ἀφορῶν, εἰς οἷα ἄρα ἐλήλυθε· καὶ δὴ λέγει πρὸς τὸν
Εὔξεινον «ἐπίτρεψον, δέσποτα, βουλεύσασθαι βραχύ, καὶ
πρὸς πάντα ἀποκρινοῦμαί σοι τὰ ῥηθέντα».
Καὶ ὁ μὲν Εὔξεινος ἀνεχώρει· ὁ δὲ Κόρυμβος τῇ
Ἀνθίᾳ διείλεκτο τὸν ἔρωτα τὸν Εὐξείνου καὶ τὴν παροῦσαν
ἀνάγκην καὶ ὅτι δεῖ πάντως αὐτὴν πείθεσθαι τοῖς δεσπόταις· 
ὑπέσχετο δὲ πολλά, καὶ γάμον νόμιμον καὶ χρήματα
πεισθείσῃ καὶ περιουσίαν. Ἡ δὲ αὐτῷ τὰ ὅμοια ἀπεκρίνατο, 
αἰτησαμένη βραχὺν βουλεύσασθαι χρόνον. Καὶ ὁ μὲν
Εὔξεινος καὶ ὁ Κόρυμβος μετ´ ἀλλήλων ἦσαν περιμένοντες
ὅ τι ἀκούσονται, ἤλπιζον δὲ αὐτοὺς ῥᾳδίως πείσειν.
