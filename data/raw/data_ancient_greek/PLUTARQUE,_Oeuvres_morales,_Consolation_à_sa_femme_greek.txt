Τοῖς δὲ πατρίοις καὶ παλαιοῖς ἔθεσι καὶ νόμοις
ἐμφαίνεται μᾶλλον ἡ περὶ τούτων ἀλήθεια. τοῖς γὰρ
αὑτῶν νηπίοις ἀποθανοῦσιν οὔτε χοὰς ἐπιφέρουσιν οὔτ´
ἄλλα δρῶσι περὶ αὐτὰ οἷ´ εἰκὸς ὑπὲρ θανόντων ποιεῖν τοὺς
ἄλλους· οὐ γὰρ μέτεστι γῆς οὐδὲν οὐδὲ τῶν περὶ γῆν
αὐτοῖς· οὐδ´ αὐτοῦ περὶ ταφὰς καὶ μνήματα καὶ προθέσεις
νεκρῶν φιλοχωροῦσι καὶ παρακάθηνται τοῖς σώμασιν·
οὐ γὰρ ἐῶσιν οἱ νόμοι περὶ τοὺς τηλικούτους,
ὡς οὐχ ὅσιον εἰς βελτίονα καὶ θειοτέραν μοῖραν ἅμα καὶ
χώραν μεθεστηκότας    ἐπεὶ δὲ τὸ ἀπιστεῖν χαλεπώτερόν
ἐστιν αὐτοῖς ἢ τὸ πιστεύειν, τὰ μὲν ἐκτὸς οὕτως
ὡς οἱ νόμοι προστάσσουσιν ἔχωμεν, τὰ δ´ ἐντὸς ἔτι μᾶλλον
ἀμίαντα καὶ καθαρὰ καὶ σώφρονα διαφυλάττωμεν.
