Πρότερον μὲν οὖν κατὰ πόλεις ἐτυραννοῦντο οἱ
Κύπριοι, ἀφ´ οὗ δ´ οἱ Πτολεμαϊκοὶ βασιλεῖς κύριοι τῆς
Αἰγύπτου κατέστησαν, εἰς ἐκείνους καὶ ἡ Κύπρος περιέστη
συμπραττόντων πολλάκις καὶ τῶν Ῥωμαίων. ἐπεὶ δ´ ὁ
τελευταῖος ἄρξας Πτολεμαῖος, ἀδελφὸς τοῦ Κλεοπάτρας
πατρὸς τῆς καθ´ ἡμᾶς βασιλίσσης, ἔδοξε πλημμελής τε
εἶναι καὶ ἀχάριστος εἰς τοὺς εὐεργέτας, ἐκεῖνος μὲν κατελύθη, Ῥωμαῖοι δὲ κατέσχον τὴν νῆσον, καὶ γέγονε
στρατηγικὴ ἐπαρχία καθ´ αὑτήν. μάλιστα δ´ αἴτιος τοῦ
ὀλέθρου κατέστη τῷ βασιλεῖ Πόπλιος Κλαύδιος Ποῦλχερ· ἐμπεσὼν γὰρ εἰς τὰ λῃστήρια, τῶν Κιλίκων ἀκμαζόντων
τότε, λῦτρον αἰτούμενος ἐπέστειλε τῷ βασιλεῖ
δεόμενος πέμψαι καὶ ῥύσασθαι αὐτόν· ὁ δ´ ἔπεμψε μὲν
μικρὸν δὲ τελέως ὥστε καὶ τοὺς λῃστὰς αἰδεσθῆναι
λαβεῖν ἀλλὰ ἀναπέμψαι πάλιν, τὸν δ´ ἄνευ λύτρων
ἀπολῦσαι. σωθεὶς δ´ ἐκεῖνος ἀπεμνημόνευσεν ἀμφοτέροις
τὴν χάριν, καὶ γενόμενος δήμαρχος ἴσχυσε τοσοῦτον
ὥστε ἐπέμφθη Μάρκος Κάτων ἀφαιρησόμενος τὴν
Κύπρον τὸν κατέχοντα. ἐκεῖνος μὲν οὖν ἔφθη διαχειρισάμενος αὑτόν, Κάτων δ´ ἐπελθὼν παρέλαβε τὴν
Κύπρον καὶ τὴν βασιλικὴν οὐσίαν διέθετο καὶ τὰ χρήματα
εἰς τὸ δημόσιον ταμιεῖον τῶν Ῥωμαίων ἐκόμισεν·
ἐξ ἐκείνου δ´ ἐγένετο ἐπαρχία ἡ νῆσος καθάπερ καὶ
νῦν ἐστι στρατηγική· ὀλίγον δὲ χρόνον τὸν μεταξὺ
Ἀντώνιος Κλεοπάτρᾳ καὶ τῇ ἀδελφῇ αὐτῆς Ἀρσινόῃ
παρέδωκε, καταλυθέντος δὲ ἐκείνου συγκατελύθησαν
καὶ αἱ διατάξεις αὐτοῦ πᾶσαι.
