Οὕτω κατορθωθήσεταί σοι τὸ πάντοτε χαίρειν· ἐὰν ὁ μὲν βίος σοι
ἀεὶ πρὸς Θεὸν ἀποβλέπῃ, ἡ δὲ ἐλπὶς τῆς ἀντιδόσεως κουφίζῃ τοῦ
βίου τὰ λυπηρά. Ἠτιμάσθης; Ἀλλὰ πρὸς τὴν δόξαν,
τὴν διὰ τῆς ὑπομονῆς ἐν τοῖς οὐρανοῖς ἀποκειμένην,
ἀπόβλεψον. Ἐζημιώθης; Ἀλλ´ ἐνατένισον τῷ πλούτῳ
τῷ ἐπουρανίῳ καὶ τῷ θησαυρῷ, ὃν ἀπέθου σεαυτῷ διὰ τῶν
ἀγαθῶν ἔργων. Ἐξέπεσες τῆς πατρίδος;
Ἀλλ´ ἔχεις πατρίδα τὴν ἐπουράνιον Ἱερουσαλήμ.
Τέκνον ἀπέβαλες; Ἀλλ´ ἀγγέλους ἔχεις, μεθ´ ὧν χορεύσεις
περὶ τὸν θρόνον τοῦ Θεοῦ, καὶ εὐφρανθήσῃ
τὴν αἰώνιον εὐφροσύνην. Οὕτως ἀντιτιθεὶς τοῖς παροῦσιν
ἀνιαροῖς τὰ προσδοκώμενα ἀγαθὰ, φυλάξεις
σεαυτῷ τὸ ἄλυπον τῆς ψυχῆς καὶ ἀτάραχον, ἐφ´
ὃ προκαλεῖται ἡμᾶς ἡ νομοθεσία τοῦ Ἀποστόλου.
Μήτε τὰ φαιδρὰ τῶν ἀνθρωπίνων πραγμάτων περιχαρείας
ἀμέτρους ἐμποιείτω σου τῇ ψυχῇ, μήτε τὰ
λυπηρὰ κατηφείαις καὶ συστολαῖς τὸ γαῦρον αὐτῆς
καὶ ὑψηλὸν ταπεινούτω. Μὴ γὰρ οὕτω προπεπαιδευμένος
περὶ τῶν κατὰ τὸν βίον, οὐδέ ποτε ἀκύμονα
ζωὴν καὶ ἀτάραχον ζήσῃ. Τοῦτο δέ σοι ῥᾳδίως
κατορθωθήσεται, ἐὰν ἔχῃς τὴν ἐντολὴν σύνοικον, τὴν
πάντοτε χαίρειν σοι παραινοῦσαν· ἀποπεμπόμενος
μὲν τὰ ὀχληρὰ τῆς σαρκὸς, συνάγων δὲ τὰς τῆς ψυχῆς
εὐφροσύνας· καὶ τῶν μὲν παρόντων τὴν αἴσθησιν
ὑπερβαίνων, πρὸς δὲ τὴν ἐλπίδα τῶν αἰωνίων
ἀποτείνων τὴν ἔννοιαν, ὧν καὶ μόνη ἡ φαντασία
ἐξαρκεῖ τὴν ψυχὴν εὐφροσύνης πληρῶσαι, καὶ τὸ 
ἀγγελικὸν ἀγαλλίαμα ταῖς καρδίαις ἡμῶν ἐνοικίσαι·
ἐν Χριστῷ Ἰησοῦ τῷ Κυρίῳ ἡμῶν, ᾧ ἡ δόξα καὶ τὸ
κράτος εἰς τοὺς αἰῶνας. Ἀμήν.
