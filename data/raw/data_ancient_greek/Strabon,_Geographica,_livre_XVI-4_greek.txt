Τοῦ δὲ ποιητοῦ λέγοντος „Αἰθίοπάς θ´ ἱκόμην
„καὶ Σιδονίους καὶ Ἐρεμβούς,“ διαποροῦσι· καὶ περὶ
τῶν Σιδονίων μέν, εἴτε τινὰς χρὴ λέγειν τῶν ἐν τῷ
Περσικῷ κόλπῳ κατοικούντων, ὧν ἄποικοι οἱ παρ´
ἡμῖν Σιδώνιοι, καθάπερ καὶ Τυρίους τινὰς ἐκεῖ νησιώτας
ἱστοροῦσι καὶ Ἀραδίους, ὧν ἀποίκους τοὺς
παρ´ ἡμῖν φασιν, εἴτ´ αὐτοὺς τοὺς Σιδωνίους· ἀλλὰ
μᾶλλον περὶ τῶν Ἐρεμβῶν ἡ ζήτησις, εἴτε τοὺς Τρωγλοδύτας
ὑπονοητέον λέγεσθαι, καθάπερ οἱ τὴν
ἐτυμολογίαν βιαζόμενοι ἀπὸ τοῦ εἰς τὴν ἔραν ἐμβαίνειν, 
ὅπερ ἐστὶν εἰς τὴν γῆν, εἴτε τοὺς Ἄραβας. ὁ
μὲν οὖν Ζήνων ὁ ἡμέτερος μεταγράφει οὕτως „καὶ Σιδονίους
Ἄραβάς τε.“ πιθανώτερον δὲ Ποσειδώνιος
γράφει τῷ παρὰ μικρὸν ἀλλάξαι „καὶ Σιδονίους καὶ
Ἀραμβούς,“ ὡς τοῦ ποιητοῦ τοὺς νῦν Ἄραβας οὕτω
καλέσαντος, καθάπερ καὶ ὑπὸ τῶν ἄλλων ὠνομάζοντο
κατ´ αὐτόν. φησὶ δὲ ταῦτα τρία ἔθνη συνεχῆ
ἀλλήλοις ἱδρυμένα ὁμογένειάν τινα ἐμφαίνειν πρὸς
ἄλληλα, καὶ διὰ {τοῦ}το παρακειμένοις ὀνόμασι κεκλῆσθαι, 
τοὺς μὲν Ἀρμενίους τοὺς δὲ Ἀραμαίους τοὺς δὲ
Ἀραμβούς· ὥσπερ δὲ ἀπὸ ἔθνους {ἑνὸς} ὑπολαμβάνειν
ἐστὶν εἰς τρία διῃρῆσθαι κατὰ τὰς τῶν κλιμάτων
διαφορὰς ἀεὶ καὶ μᾶλλον ἐξαλλαττομένων, οὕτω καὶ
τοῖς ὀνόμασι χρήσασθαι πλείοσιν ἀνθ´ ἑνός. οὐδ´ οἱ
Ἐρεμνοὺς γράφοντες πιθανοί· τῶν γὰρ Αἰθιόπων
μᾶλλον ἴδιον. λέγει δὲ καὶ τοὺς Ἀρίμους ὁ ποιητής,
οὕς φησι Ποσειδώνιος δέχεσθαι δεῖν μὴ τόπον τινὰ
τῆς Συρίας ἢ τῆς Κιλικίας ἢ ἄλλης τινὸς γῆς, ἀλλὰ
τὴν Συρίαν αὐτήν· Ἀραμαῖοι γὰρ οἱ ἐν αὐτῇ· τάχα δ´
οἱ Ἕλληνες Ἀριμαίους ἐκάλουν ἢ Ἀρίμους. αἱ δὲ τῶν
ὀνομάτων μεταπτώσεις καὶ μάλιστα τῶν βαρβαρικῶν
πολλαί· καθάπερ τὸν Δαριήκην Δαρεῖον ἐκάλεσαν,
τὴν δὲ Φάρζιριν Παρύσατιν, Ἀταργάτιν δὲ τὴν Ἀθάραν· 
Δερκετὼ δ´ αὐτὴν Κτησίας καλεῖ. 
τῆς δὲ τῶν Ἀράβων εὐδαιμονίας καὶ Ἀλέξανδρον ἄν τις ποιήσαιτο
μάρτυρα τὸν διανοηθέντα, ὥς φασι, καὶ βασίλειον
αὐτὴν ποιήσασθαι μετὰ τὴν ἐξ Ἰνδῶν ἐπάνοδον.
πᾶσαι μὲν οὖν αἱ ἐπιχειρήσεις αὐτοῦ κατελύθησαν
τελευτήσαντος παραχρῆμα τὸν βίον· μία δ´ οὖν καὶ
αὕτη τῶν ἐπιχειρήσεων ἦν, εἰ μὲν ἑκόντες παραδέχοιντο αὐτόν, 
εἰ δὲ μή, ὡς πολεμήσοντος· καὶ δὴ ὁρῶν μήτε πρότερον μήθ´ ὕστερον πέμψαντας ὡς αὐτὸν πρέσβεις, παρεσκευάζετο πρὸς τὸν πόλεμον, 
ὥσπερ εἰρήκαμεν ἐν τοῖς ἔμπροσθεν.
