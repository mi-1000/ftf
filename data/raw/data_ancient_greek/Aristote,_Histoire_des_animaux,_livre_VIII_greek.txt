Διαφέρει δὲ τὰ ζῷα τῷ εὐημερεῖν ἢ τοὐναντίον καὶ περὶ τὰς κυήσεις. Τὰ μὲν
γὰρ ὀστρακόδερμα, οἷον κτένες καὶ ἅπαντα τὰ ὀστρεώδη καὶ τὰ μαλακόστρακα, ἄριστά ἐστιν
ὅταν κύῃ, οἷον τὰ καραβώδη. Λέγεται δὲ κύησις καὶ τῶν ὀστρακοδέρμων· τὰ μὲν γὰρ
μαλακόστρακα καὶ ὀχευόμενα ὁρᾶται καὶ ἀποτίκτοντα, ἐκείνων δ´ οὐδέν. Καὶ τὰ μαλάκια δὲ
κύοντα ἄριστα, οἷον τευθίδες τε καὶ σηπίαι καὶ πολύποδες.  Οἱ δ´ ἰχθύες ἀρχόμενοι μὲν
κυΐσκεσθαι σχεδὸν ἀγαθοὶ πάντες, προϊούσης δὲ τῆς κυήσεως οἱ μὲν οἱ δ´ οὔ. Κύουσα μὲν οὖν
ἀγαθὴ μαινίς· μορφὴ δὲ τῆς θηλείας στρογγυλωτέρα, ὁ δ´ ἄρρην μακρότερος καὶ πλατύτερος· 
συμβαίνει δ´ ἀρχομένης κυΐσκεσθαι τῆς θηλείας τοὺς ἄρρενας μέλαν τὸ χρῶμα ἴσχειν καὶ
ποικιλώτερον, καὶ φαγεῖν χειρίστους εἶναι· καλοῦνται δ´ ὑπ´ ἐνίων τράγοι περὶ τοῦτον τὸν
χρόνον.  Μεταβάλλουσι δὲ καὶ οὓς καλοῦσι κοττύφους καὶ κίχλας καὶ ἡ σμαρὶς τὸ χρῶμα
κατὰ τὰς ὥρας, ὥσπερ ἔνια τῶν ὀρνέων· τοῦ μὲν γὰρ ἔαρος μέλανες γίνονται, εἶτα ἐκ τοῦ
ἔαρος λευκοὶ πάλιν. Μεταβάλλει δὲ καὶ ἡ φυκὶς τὴν χρόαν· τὸν μὲν γὰρ ἄλλον χρόνον λευκή
ἐστι, τοῦ δ´ ἔαρος ποικίλη· μόνη δ´ αὕτη τῶν θαλαττίων ἰχθύων στιβαδοποιεῖται, ὡς φασί, καὶ
τίκτει ἐν τῇ στιβάδι.  Μεταβάλλει δὲ καὶ ἡ μαινίς, ὥσπερ εἴρηται, καὶ ἡ σμαρίς, καὶ ἐκ
λευκοτέρων πάλιν ἐν τῷ θέρει καθίστανται καὶ γίνονται μέλανες· μάλιστα δ´ ἐπίδηλός ἐστι περὶ
τὰ πτερύγια καὶ τὰ βράγχια. Καὶ κορακῖνος δ´ ἄριστός ἐστι κύων, ὥσπερ καὶ ἡ μαινίς. 
Κεστρεὺς δὲ καὶ λάβραξ καὶ οἱ λοιποὶ πλωτοὶ φαῦλοι κύοντες σχεδὸν πάντες. Ὅμοιοι δὲ
κύοντες καὶ μὴ ὀλίγοι, οἷον γλαῦκος.  Φαῦλοι δὲ
καὶ οἱ γέροντες τῶν ἰχθύων, καὶ οἵ γε θύννοι καὶ εἰς τὰς ταριχείας φαῦλοι οἱ γέροντες· πολὺ γὰρ
συντήκεται τῆς σαρκός. Τὸ δ´ αὐτὸ καὶ ἐπὶ τῶν ἄλλων συμβαίνει ἰχθύων. Δῆλοι δ´ οἱ γέροντες
αὐτῶν τῷ μεγέθει τῶν λεπίδων καὶ τῇ σκληρότητι. Ἤδη δ´ ἐλήφθη γέρων θύννος οὗ σταθμὸς
μὲν ἦν τάλαντα πεντεκαίδεκα, τοῦ δ´ οὐραίου τὸ διάστημα δύο πήχεων ἦν καὶ σπιθαμῆς.  
Οἱ δὲ ποτάμιοι καὶ οἱ λιμναῖοι ἄριστοι  γίνονται μετὰ τὴν ἄφεσιν τοῦ κυήματος καὶ τοῦ
θοροῦ, ὅταν ἀνατραφῶσιν· κύοντες δ´ ἔνιοι μὲν ἀγαθοί, οἷον σαπερδίς, ἔνιοι δὲ φαῦλοι, οἷον
γλάνις. Οἱ μὲν οὖν ἄλλοι πάντες ἀμείνους οἱ ἄρρενες τῶν θηλειῶν, γλάνις δ´ ὁ θῆλυς τοῦ
ἄρρενος ἀμείνων. Καὶ ἐν ταῖς ἐγχέλυσι δέ, ἃς καλοῦσι θηλείας, ἀμείνους εἰσίν· οὐκ οὔσας δὲ
θηλείας καλοῦσιν, ἀλλὰ τῇ ὄψει διαφόρους.
