Πῶς οὖν οὐ προηγούμενος τῷ Διογένει ὁ βίος
οὗτος, ὃν ἑκὼν εἵλετο, ὃν Ἀπόλλων ἔδωκεν, ὃν ὁ Ζεὺς
ἐπῄνεσεν, ὃν οἱ νοῦν ἔχοντες θαυμάζουσιν; ἢ ἄλλό τι
ἡγούμεθα εἶναι τὴν περίστασιν, ἢ χρῆσιν πράξεως, 
οὐκ αὐθαίρετον τῷ ἔχοντι; Ἔρου δὴ τὸν γεγαμηκότα·
’Τίνος εἵνεκεν γαμεῖς;‘ Παίδων, φησίν· τὸν παιδοτροφοῦντα, 
τίνος εἵνεκα ἐτεκνώσατο; διαδοχῆς ἐρᾷ· τὸν
στρατευόμενον, πλεονεξίας ἐρᾷ· τὸν γεωργοῦντα, καρπῶν
ἐρᾷ· τὸν χρηματιζόμενον, εὐπορίας ἐρᾷ· τὸν πολιτευόμενον, 
τιμῆς ἐρᾷ. Τῶν δὲ ἐρώτων τούτων οἱ
πολλοὶ ἀμβλισκάνουσιν, καὶ εἰς τοὐναντίον περϊίστανται, 
καὶ εὐχῆς ἔργον ἡ ἐπιτυχία, οὐ γνώμης οὐδὲ τέχνης.
Ἕκαστος δὴ τῶν ταῦτα αἱρουμένων περίστασίν
τινα διαπεραίνεται τοῦ βίου, καὶ ταλαιπωρίας ἀνέχεται
οὐχ ἑκουσίου, οὐδὲ δι´ ἄγνοιαν τῶν αὐθαιρέτων ἀγαθῶν. 
Τίνα γὰρ ἄν τις καὶ φαίη τούτων ἐλεύθερον;
τὸν δημαγωγόν; δοῦλον λέγεις πολλῶν δεσποτῶν· τὸν
ῥήτορα; δοῦλον λέγεις πικρῶν δικαστῶν· τὸν τύραννον; 
δοῦλον λέγεις ἀκολάστων ἡδονῶν· τὸν στρατηγόν; 
δοῦλον λέγεις ἀδήλου τύχης· τὸν πλέοντα;
δοῦλον ἀσταθμήτου τέχνης· τὸν φιλόσοφον; ποῖον λέγεις; 
ἐπαινῶ μὲν γὰρ καὶ Σωκράτην· ἀλλ´ ἀκούω λέγοντος· 
’Πείθομαι τῷ νόμῳ, καὶ ἑκὼν ἐπὶ τὸ δεσμωτήριον
ἄπειμι, καὶ λαμβάνω τὸ φάρμακον ἑκών.‘ Ὦ
Σώκρατες, ὁρᾷς τί φῆς; ἑκών, ἢ πρὸς ἀκουσίους τύχας
εὐπρεπῶς ἵστασαι; ’Πειθόμενος νόμῳ.‘ Τίνι; εἰ μὲν
γὰρ τῷ τοῦ Διός, ἐπαινῶ τὸν νομοθέτην· εἰ δὲ τῷ
Σόλωνος, τί βελτίων ἦν Σόλων Σωκράτους; Ἀποκρινάσθω
μοι καὶ Πλάτων ὑπὲρ φιλοσοφίας, εἰ μηδεὶς αὐτὴν
ἐπετάραξεν, μὴ Δίων φεύγων, μὴ Διονύσιος ἀπειλῶν, 
μὴ τὰ Σικελικὰ καὶ τὰ Ἰώνια πελάγη, ἄνω καὶ
κάτω πρὸς ἀνάγκην διαπλεόμενα. Κἂν ἐπὶ Ξενοφῶντα
ἔλθω, βίον καὶ τοῦτον ὁρῶ μεστὸν πλάνης, καὶ τύχης
ἀμφιβόλου, καὶ στρατιᾶς κατηναγκασμένης, καὶ στρατηγίας
ἀκουσίου, καὶ φυγῆς εὐπρεποῦς. Ταῦτα τοίνυν
φημὶ τὰς περιστάσεις διαφεύγειν ἐκεῖνον τὸν βίον,
δι´ ὃν καὶ Διογένης ὑψηλότερος ἦν καὶ Λυκούργου
καὶ Σόλωνος καὶ Ἀρταξέρξου καὶ Ἀλεξάνδρου, καὶ
ἐλευθερώτερος αὐτοῦ τοῦ Σωκράτους, οὐ δικαστηρίῳ
ὑπαχθείς, οὐδὲ ἐν δεσμωτηρίῳ κείμενος, οὐδὲ ἐκ τῶν
συμφορῶν ἐπαινούμενος.
