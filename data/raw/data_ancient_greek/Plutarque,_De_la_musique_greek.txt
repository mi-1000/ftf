Ἐθαυμάσθη μὲν οὖν ὁ Σωτήριχος ἐπὶ τοῖς λεχθεῖσι· καὶ γὰρ
ἐνέφαινε διὰ τοῦ προσώπου καὶ τῆς φωνῆς τὴν περὶ μουσικὴν σπουδήν.  Ὁ
δ´ ἐμὸς διδάσκαλος 
« Μετὰ τῶν ἄλλων » ἔφη « καὶ τοῦτ´ ἀποδέχομαι {ἑκατέρου} ὑμῶν, ὅτι τὴν
τάξιν ἑκάτερος τὴν {αὐτὸς} αὑτοῦ ἐφύλαξεν·   ὁ μὲν γὰρ Λυσίας, ὅσα
μόνον χειρουργοῦντι κιθαρῳδῷ προσῆκεν εἰδέναι, τούτοις ἡμᾶς εἱστίασεν· 
ὁ δὲ Σωτήριχος, ὅσα καὶ πρὸς ὠφέλειαν καὶ πρὸς θεωρίαν, ἀλλὰ γὰρ καὶ
δύναμιν καὶ χρῆσιν μουσικῆς συντείνει, διδάσκων ἡμᾶς ἐπεδαψιλεύσατο. 
Ἐκεῖνο δ´ οἶμαι ἑκόντας αὐτοὺς ἐμοὶ καταλελοιπέναι·  οὐ γὰρ
καταγνώσομαι αὐτῶν δειλίαν ὡς αἰσχυνθέντων κατασπᾶν μουσικὴν εἰς τὰ
συσσίτια·  εἰ γάρ που {καὶ}  χρησίμη, καὶ παρὰ πότον, ὡς ὁ καλὸς
Ὅμηρος ἀπέφηνε·
«  Μολπή »  γάρ πού φησιν « ὀρχηστύς τε, τὰ γάρ τ´ ἀναθήματα δαιτός. » 
Μαί μοι μηδεὶς ὑπολαβέτω ὅτι πρὸς τέρψιν μόνον χρησίμην ᾠήθη
μουσικὴν Ὅμηρος διὰ τούτων, ἀλλὰ γὰρ βαθύτερός ἐστι νοῦς ἐγκεκρυμμένος
τοῖς ἔπεσιν.  Εἰς γὰρ ὠφέλειαν καὶ βοήθειαν τὴν μεγίστην τοῖς
τοιούτοις καιροῖς παρέλαβε μουσικήν, λέγω δ´ εἰς τὰ δεῖπνα καὶ τὰς
συνουσίας τῶν ἀρχαίων.  Συνέβαινε γὰρ εἰσάγεσθαι μουσικὴν ὡς ἱκανὴν
ἀντισπᾶν καὶ πραΰνειν τὴν τοῦ οἴνου ὑπόθερμον δύναμιν, καθάπερ πού φησι
καὶ ὁ ὑμέτερος Ἀριστόξενος·  ἐκεῖνος γὰρ ἔλεγεν εἰσάγεσθαι μουσικήν, 
παρ´ ὅσον ὁ μὲν οἶνος σφάλλειν πέφυκε τῶν ἅδην αὐτῷ χρησαμένων τά τε
σώματα καὶ τὰς διανοίας,  ἡ δὲ μουσικὴ τῇ περὶ αὑτὴν τάξει τε καὶ
συμμετρίᾳ εἰς τὴν ἐναντίαν κατάστασιν ἄγειν τε καὶ πραΰνειν.  Παρὰ
τοῦτον οὖν τὸν καιρὸν ὡς βοηθήματι τῇ μουσικῇ τοὺς ἀρχαίους φησὶ κεχρῆσθαι
Ὅμηρος.
Ἀλλὰ δὴ καὶ τὸ μέγιστον ὑμῖν ὦ ἑταῖροι καὶ μάλιστα σεμνοτάτην
ἀποφαῖνον μουσικὴν παραλέλειπται.  Τὴν γὰρ τῶν ὄντων φορὰν καὶ τὴν
τῶν ἀστέρων κίνησιν οἱ περὶ Πυθαγόραν καὶ Ἀρχύταν καὶ Πλάτωνα καὶ οἱ
λοιποὶ τῶν ἀρχαίων φιλοσόφων οὐκ ἄνευ μουσικῆς γίγνεσθαι καὶ συνεστάναι
ἔφασκον·  πάντα γὰρ καθ´ ἁρμονίαν ὑπὸ τοῦ θεοῦ κατεσκευάσθαι φασίν. 
Ἄκαιρον δ´ ἂν εἴη νῦν ἐπεκτείνειν τοὺς περὶ τούτου λόγους,   
καθαρώτατον δὲ καὶ μουσικώτατον τὸ παντὶ τὸ προσῆκον μέτρον ἐπιτιθέναι.» 
Ταῦτ´ εἰπὼν ἐπαιώνισε, καὶ σπείσας τῷ Κρόνῳ καὶ τοῖς τούτου παισὶ
καὶ θεοῖς πᾶσι καὶ Μούσαις, ἀπέλυσε τοὺς ἑστιωμένους.
