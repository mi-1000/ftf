οἳ δὲ ἱκέτευον καὶ πείθειν ἐπειρῶντο μηδὲν ἀνάξιον τῆς βασιλείας ποιεῖν. 
ὁ δὲ Κόμοδος ἀσχάλλων τοὺς μὲν ἀπεπέμψατο, αὐτὸς δὲ ἐπανελθὼν
ἐς τὸ δωμάτιον ὡς δὴ καθευδήσων (καὶ γὰρ
μεσημβρίας εἰώθει τοῦτο ποιεῖν), λαβὼν γραμματεῖον
τούτων δὴ τῶν ἐκ φιλύρας ἐς λεπτότητα ἠσκημένων
ἐπαλλήλῳ τε ἀνακλάσει ἀμφοτέρωθεν ἐπτυγμένων γράφει, 
ὅσους χρὴ τῆς νυκτὸς φονευθῆναι. ὧν πρώτη μὲν
ἦν Μαρκία, εἵποντο δὲ Λαῖτός τε καὶ Ἔκλεκτος, ἐπὶ δὲ
τούτοις πολὺ πλῆθος τῶν τῆς συγκλήτου πρωτευόντων.
τοὺς μὲν γὰρ πρεσβυτέρους καὶ ἔτι λοιποὺς πατρῴους
φίλους ἀποσκευάσασθαι πάντας ἤθελεν, αἰδούμενος ἔχειν
αἰσχρῶν ἔργων σεμνοὺς ἐπόπτας· τῶν δὲ πλουσίων τὰς
οὐσίας χαρίσασθαι ἐβούλετο μερίσαι τε ἐς τοὺς στρατιώτας καὶ τοὺς
μονομαχοῦντας, τοὺς μὲν ἵνα φυλάττοιεν αὐτόν, τοὺς δὲ ἵνα τέρποιεν. 
γράψας δὴ τὸ γραμματεῖον τίθησιν ἐπὶ τοῦ σκίμποδος, οἰηθεὶς μηδένα
ἐκεῖσε εἰσελεύσεσθαι. ἦν δέ τι παιδίον πάνυ νήπιον,
τούτων δὴ τῶν γυμνῶν μὲν ἐσθῆτος χρυσῷ δὲ καὶ λίθοις πολυτίμοις
κεκοσμημένων, οἷς ἀεὶ χαίρουσι Ῥωμαίων
οἱ τρυφῶντες. ὑπερηγάπα δὲ ὁ Κόμοδος αὐτὸ ὡς συγκαθεύδειν πολλάκις. 
Φιλοκόμοδός τε ἐκαλεῖτο, δεικνυούσης καὶ τῆς προσηγορίας τὴν στοργὴν τὴν ἐς
τὸν παῖδα τοῦ βασιλέως. τὸ δὴ παιδίον τοῦτο ἄλλως ἀθῦρον,
προελθόντος τοῦ Κομόδου ἐπὶ τὰ συνήθη λουτρά τε
καὶ κραιπάλας, εἰσδραμὸν ἐς τὸν θάλαμον ὥσπερ εἰώθει,
τὸ γραμματεῖον ἐπὶ τοῦ σκίμποδος κείμενον ἀνελόμενον,
ἵνα δὴ παίζειν ἔχοι, πρόεισι τοῦ οἴκου. κατὰ δέ τινα
δαίμονα συνήντετο τῇ Μαρκίᾳ. ἣ δὲ (καὶ αὐτὴ γὰρ
ἔστεργε τὸ παιδίον) περιπτύξασα καὶ φιλοῦσα αὐτὸ τὸ
γραμματεῖον ἀφαιρεῖται, δεδοκυῖα δὴ μή τι τῶν ἀναγκαίων
ὑπὸ νηπιότητος ἀγνοοῦν παῖζον διαφθείρῃ. γνωρίσασα
δὲ τὴν τοῦ Κομόδου χεῖρα, ταύτῃ καὶ μᾶλλον
ἐσπούδαζε διεξελθεῖν τὴν γραφήν. ἐπεὶ δὲ εὗρεν αὐτὸ
θανατηφόρον καὶ πρὸ ἁπάντων αὑτήν τε μέλλουσαν τεθνήξεσθαι, 
Λαῖτόν τε καὶ Ἔκλεκτον ἐπακολουθήσοντας,
τῶν τε λοιπῶν τοσοῦτον φόνον, ἀνοιμώξασα καθ´ ἑαυτήν τε εἰποῦσα 
„εὖγε, ὦ Κόμοδε. ταῦτ´ ἄρα χαριστήρια
εὐνοίας τε καὶ στοργῆς τῆς ἐμῆς ὕβρεώς τε καὶ παροινίας τῆς σῆς, 
ἧς ἐτῶν τοσούτων ἠνεσχόμην. ἀλλ´ οὐ
καταπροίξῃ αὐτὸς μεθύων νηφούσης γυναικός.“ ταῦτα
εἰποῦσα τὸν Ἔκλεκτον μεταπέμπεται. ἔθος δ´ εἶχεν αὐτῇ
προσιέναι ἅτε τοῦ θαλάμου φύλαξ, ἔτι τε καὶ ἐπὶ
συνουσίᾳ αὐτοῦ διεβάλλετο. δοῦσα δὲ τὸ γραμματεῖον
„ὅρα“ ἔφη „ποίαν μέλλομεν παννυχίζειν ἑορτήν“. ὁ δ´
Ἔκλεκτος ἀναγνούς τε καὶ ἐκπλαγείς (ἦν δὲ τὸ γένος
Αἰγύπτιος, τολμῆσαί τε ἅμα καὶ δρᾶσαι θυμῷ τε δουλεῦσαι
πεφυκώς) κατασημηνάμενος οὖν τὸ γραμματεῖον
δία τινος τῶν ἑαυτῷ πιστῶν ἀναγνωσθησόμενον πέμπει
τῷ Λαίτῳ. ὃ δὲ καὶ αὐτὸς ταραχθεὶς ἀφικνεῖται πρὸς
Μαρκίαν ὡς δὴ συσκεψόμενος αὐτοῖς περὶ ὧν ἐκέλευσεν
ὁ βασιλεὺς καὶ τοῦ τῶν μονομάχων καταγωγίου· προσποιησάμενοι
δὲ περὶ τῶν ἐκείνῳ διαφερόντων σκέπτεσθαι
συντίθενται φθάσαι τι δράσαντες ἢ παθεῖν, οὐδὲ καιρὸν εἶναι
μελλήσεως ἢ ἀναβολῆς. ἀρέσκει δὴ δοῦναι
φάρμακον δηλητήριον τῷ Κομόδῳ, ὑπέσχετο δ´ αὐτὸ
ῥᾷστα δώσειν ἡ Μαρκία. εἰώθει γὰρ αὐτὴ κιρνάναι τε καὶ
διδόναι τὴν πρώτην πόσιν, ὡς ἥδιον πίοι παρ´ ἐρωμένης.
ἐλθόντι δὲ αὐτῷ ἀπὸ τοῦ λουτροῦ ἐμβαλοῦσα ἔς τε κύλικα
τὸ φάρμακον οἴνῳ τε κεράσασα εὐώδει δίδωσι πιεῖν.
ὁ δ´ ὡς συνήθη φιλοτησίαν μετὰ πολλὰ λουτρὰ καὶ γυμνάσια
τὰ πρὸς θηρία διψῶν ἔπιεν ἀναισθήτως. εὐθέως
δὲ κάρος ἐπέπεσεν αὐτῷ, καὶ ἐς ὕπνον καθελκόμενος ὑπὸ
καμάτου τοῦτο πάσχειν οἰηθεὶς ἀνεπαύσατο. ὁ δὲ
Ἔκλεκτος καὶ Μαρκία πάντας ἀποστῆναι κελεύσαντες ἔς
τε τὰ οἰκεῖα ἀπιέναι, ἡσυχίαν δὴ παρεσκεύαζον αὐτῷ.
εἰώθει δὲ καὶ ἐπὶ ἄλλων καιρῶν τοῦτο πάσχειν ὁ
Κόμοδος ὑπὸ κραιπάλης· πολλάκις γὰρ λουόμενος καὶ
πολλάκις ἐσθίων οὐδένα καιρὸν εἶχεν ἐς ἀνάπαυσιν ὡρισμένον, 
ἀλλεπαλλήλοις καὶ διαφόροις συνεχόμενος ἡδοναῖς, αἷς δὴ καταλαβούσῃ
ὥρᾳ καὶ ἄκων ἐδούλευεν. ἐπ´ ὀλίγον μὲν οὖν ἡσύχασε, περὶ στόμαχον
δὲ καὶ κοιλίαν τοῦ φαρμάκου γενομένου ἴλιγγός τε αὐτὸν καταλαμβάνει
ἔμετός τε πολὺς ἐπιγίνεται, ἢ τῆς προεγκειμένης
τροφῆς ἅμα πότῳ πολλῷ ἐξωθούσης τὸ φάρμακον, ἢ διὰ
τὸ προκαταλαμβανόμενον, ὅπερ εἰώθασι βασιλεῖς ἑκάστοτε πρὸ
πάσης τροφῆς λαμβάνειν, κώλυμα δηλητηρίων.
πλὴν ἀλλὰ πολλοῦ γε τοῦ ἐμέτου ὄντος, φοβηθέντες μὴ
πᾶν ἐξεμέσας τὸ φάρμακον ἀνανήψῃ καὶ πάντες ἀπόλωνται, νέον
τινὰ ὄνομα Νάρκισσον, γενναῖόν τε καὶ
ἀκμαστήν, πείθουσιν εἰσελθόντα τὸν Κόμοδον ἀποπνῖξαι,
μεγάλα δώσειν ἔπαθλα ὑποσχόμενοι. ὃ δ´ εἰσδραμὼν
παρειμένον αὐτὸν ὑπὸ τοῦ φαρμάκου καὶ μέθης ἀποσφίγξας
τὸν τράχηλον φονεύει.
τοιούτῳ μὲν τέλει τοῦ βίου ὁ Κόμοδος ἐχρήσατο, βασιλεύσας
ἔτη τρισκαίδεκα μετὰ τὴν τοῦ πατρὸς τελευτήν,
εὐγενέστατός τε τῶν πρὸ αὐτοῦ γενομένων βασιλέων,
κάλλει τε τῶν καθ´ αὑτὸν ἀνθρώπων εὐπρεπέστατος
αὐταρκέστατός τε συμμετρίᾳ σώματος, εἰ δέ τι δεῖ καὶ
περὶ ἀνδρείας εἰπεῖν, οὐδενὸς ἥττων εὐστοχίᾳ τε καὶ
εὐχειρίᾳ, εἰ μὴ τὴν τούτων εὐμορίαν αἰσχροῖς ἐπιτηδεύμασι
κατῄσχυνεν, ὡς προείρηται.
