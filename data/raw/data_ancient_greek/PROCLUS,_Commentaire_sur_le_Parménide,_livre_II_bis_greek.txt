"Ὦ Σώκρατες, φάναι· ὡς ἄξιος εἶ ἄγασθαι
τῆς ὁρμῆς τῆς ἐπὶ τοὺς λόγους".
Κεκίνηται μὲν πρὸς τοὺς λόγους ὁ Παρμενίδης, τὴν ὀξύτητα καὶ τὴν ὁρμὴν, ὡς
αὐτὸς λέγει, τὴν Σωκράτους ἰδὼν, οὐκ ἀνεχομένου μένειν ἐπὶ τῶν ὁρωμένων
οὐδὲ τὰς κατατεταγμένας
ἐν αὐτοῖς μονάδας ἔτι πολυπραγμονοῦντος, ἀλλ´
ἐπ´ αὐτὰς τὰς ἀΰλους καὶ ἀμερίστους καὶ νοερὰς
μονάδας ἀναφέροντος τὸν ἑαυτοῦ νοῦν, καὶ ἀπὸ
τῆς προόδου τῆς ἐπὶ τὸ πλῆθος κατὰ δή τινα
κύκλον ἐπ´ αὐτὸ πάλιν τὸ ἓν ποιουμένου τὰ θεῖα,
τὰ μετὰ τὴν γόνιμον δύναμιν τῶν δευτέρων
τῆς προόδου τὸ πέρας ἐπὶ τὴν οἰκείαν ἀρχὴν
ἀνελίσσοντα. Τοῦ γὰρ Ζήνωνος, ὡς εἴρηται,
πολλάκις ἀγωνιζομένου πρὸς τοὺς πολλοὺς, ὁ
Σωκράτης ἀφιστάμενος τοῦ πλήθους ἄνεισιν ἐπὶ 
τὸ ἓν, ἐκείνου τὸ πλῆθος ἑνίζοντος, αὐτὸς ἀναφεύγων
ἀπὸ τῶν πολλῶν καὶ ἐπὶ τὴν ἕνωσιν
τὴν Παρμενίδειον ἐπιστρέφων· οἰκεία γὰρ τοῖς
μὲν πατρικοῖς καὶ μοναδικοῖς, ... δευτέροις δὲ
ἀπὸ τούτων ἡ γόνιμος δύναμις καὶ ἡ μέχρι τοῦ
πλήθους, τοῖς δὲ μετὰ ταῦτα τρίτοις ἡ ἐπιστρεπτικὴ καὶ ἀναγωγὸς τῶν
προελθόντων ἐπὶ
τὴν μένουσαν αἰτίαν. Τοῦτο δὴ οὖν καὶ τοῦ Σωκράτους ποιήσαντος κατὰ τὴν
ἑαυτοῦ τάξιν, ὁ
Παρμενίδης κεκίνηται λοιπὸν εἰς τὴν πρὸς αὐτὸν
κοινωνίαν· οὐ γὰρ πρὸ τῆς ἐπιστροφῆς ἡ ἀπὸ
τῶν πρώτων παραγίγνεται τοῖς τρίτοις μετάδοσις, ἀλλὰ τὴν τελέαν ἐκείνων διὰ
τῆς ἐπιστροφῆς πρὸς αὐτὰ συναφὴν {ποιεῖ}. Κινηθεὶς
δὲ, ὥσπερ εἴπομεν, ἄρχεται μὲν ἀπὸ τῆς ἀνακλήσεως, συλλέγων αὐτὸν εἰς
ἑαυτόν· οὐ γάρ
ἐστιν ὄνομα ψιλὸν τὸ ὦ "Σώκρατες", ἀλλ´ ἕνωσις περὶ αὐτὸν τῆς ἐκείνου ψυχῆς· 
τοῦτο γὰρ ὁ
ἀληθινὸς Σωκράτης, ὃν ἀνακαλούμενος οὐδὲν
ἄλλο ποιεῖν ἔοικεν, ἢ συνάγειν αὐτὴν τὴν τοῦ
νέου ψυχὴν καὶ ἑνοῦν πρὸς τὸν οἰκεῖον νοῦν
Προστίθησι δὲ τῇ ἀνακλήσει τὸν ἔπαινον, ὃ δή
ἐστι δυνάμεως πλείονος μετάδοσις· οἱ γὰρ παρὰ
τῶν θείων ἀνδρῶν ἔπαινοι τοὺς εὐφυεῖς νέους
ἐῤῥωμενεστέρους ποιοῦσι πρὸς τὴν ἀντίληψιν τῶν
μειζόνων ἀγαθῶν· ἐπαινεῖ τε οὖν τὴν πτοίαν
αὐτοῦ τὴν περὶ τὰ νοητὰ καὶ μεταδίδωσι τελεωτέρας δυνάμεως. Τρίτον δὲ ἐπὶ
τούτοις διερωτᾷ αὐτὸν περὶ τῆς ὑποστάσεως τῶν εἰδῶν,
ἀνεγείρων τὸ νοερόν· τίνος γὰρ ἄλλου τὸ θεωρεῖν τὰ νοητά ἐστιν ἢ νοῦ καὶ ζωῆς
νοερᾶς; Εἰ
τοίνυν ἐκ μὲν τῆς ἀνακλήσεως ἑνώσεως αὐτῷ
μεταδέδωκεν, ἐκ δὲ τοῦ ἐπαίνου, δυνάμεως, ἐκ
δὲ τῆς ἐρωτήσεως, νοερᾶς ἐπιβολῆς, πάλιν καὶ
ἐκ τούτων δῆλον ὅπως τὰ πρῶτα αἴτια καὶ ἐν
θεοῖς τήν τε ἕνωσιν καὶ τὴν δύναμιν καὶ τὸν
νοῦν παράγει τῶν δευτέρων. Ἀλλὰ τίς ἡ ἐρώτησις, ἐφεξῆς θεωρήσομεν.
