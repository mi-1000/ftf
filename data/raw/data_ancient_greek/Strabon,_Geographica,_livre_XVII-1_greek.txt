Ἐπειδὴ δὲ οἱ Αἰθίοπες καταφρονήσαντες τῷ μέρος
τι τῆς ἐν Αἰγύπτῳ δυνάμεως ἀπεσπάσθαι μετὰ Γάλλου
Αἰλίου πολεμοῦντος πρὸς τοὺς Ἄραβας, ἐπῆλθον τῇ
Θηβαΐδι καὶ τῇ φρουρᾷ τῶν τριῶν σπειρῶν τῶν κατὰ
Συήνην καὶ ἑλόντες ἔφθασαν τήν τε Συήνην καὶ τὴν
Ἐλεφαντίνην καὶ Φιλὰς ἐξ ἐφόδου διὰ τὸ αἰφνίδιον καὶ
ἐξηνδραποδίσαντο, ἀνέσπασαν δὲ καὶ τοὺς Καίσαρος
ἀνδριάντας, ἐπελθὼν ἐλάττοσιν ἢ μυρίοις πεζοῖς Πετρώνιος, 
ἱππεῦσι δὲ ὀκτακοσίοις πρὸς ἄνδρας τρισμυρίους, 
πρῶτον μὲν ἠνάγκασεν ἀναφυγεῖν αὐτοὺς εἰς
Ψέλχιν πόλιν Αἰθιοπικήν, καὶ πρεσβεύεται τά τε ληφθέντα
ἀπαιτῶν καὶ τὰς αἰτίας δι´ ἃς ἦρξαν πολέμου· 
λεγόντων δ´ ὡς ἀδικοῖντο ὑπὸ τῶν νομάρχων, ἀλλ´ οὐκ
ἔφη τούτους ἡγεμόνας εἶναι τῆς χώρας ἀλλὰ Καίσαρα·
αἰτησαμένων δ´ ἡμέρας τρεῖς εἰς βουλὴν καὶ μηδὲν ὧν
ἐχρῆν ποιούντων, προσβαλὼν ἠνάγκασε προελθεῖν εἰς
μάχην, ταχὺ δὲ τροπὴν ἐποίησε συντεταγμένων τε κακῶς
καὶ ὡπλισμένων· μεγάλους γὰρ εἶχον θυρεούς,
καὶ τούτους ὠμοβοΐνους, ἀμυντήρια δὲ πελέκεις, οἱ δὲ
κοντούς, οἱ δὲ καὶ ξίφη. τινὲς μὲν οὖν εἰς τὴν πόλιν
συνηλάθησαν, οἱ δ´ εἰς τὴν ἐρημίαν ἔφυγον, τινὰς δὲ
νῆσος πλησίον ὑπεδέξατο ἐμβάντας εἰς τὸν πόρον· οὐ
γὰρ πολλοὶ ἦσαν ἐνταῦθα οἱ κροκόδειλοι διὰ τὸν ῥοῦν.
τούτων δ´ ἦσαν καὶ οἱ τῆς βασιλίσσης στρατηγοὶ τῆς
Κανδάκης, ἣ καθ´ ἡμᾶς ἦρξε τῶν Αἰθιόπων, ἀνδρική
τις γυνὴ πεπηρωμένη τὸν ἕτερον τῶν ὀφθαλμῶν· τούτους
τε δὴ ζωγρίᾳ λαμβάνει ἅπαντας ἐπιπλεύσας σχεδίαις
τε καὶ ναυσί, καὶ καταπέμπει παραχρῆμα εἰς Ἀλεξάνδρειαν, 
ἐπελθών τε τὴν Ψέλχιν αἱρεῖ· προσαριθμουμένου
δὲ τοῖς ἑαλωκόσι τοῦ πλήθους τῶν πεσόντων
ἐν τῇ μάχῃ, τοὺς σωθέντας ὀλίγους παντάπασι
γενέσθαι συνέβη. ἐκ δὲ Ψέλχιος ἧκεν εἰς Πρῆμνιν
ἐρυμνὴν πόλιν διελθὼν τοὺς θῖνας, ἐν οἷς ὁ Καμβύσου
κατεχώσθη στρατὸς ἐμπεσόντος ἀνέμου· προσβαλὼν
δὲ ἐξ ἐφόδου τὸ φρούριον αἱρεῖ, καὶ μετὰ ταῦτα ὥρμησεν
ἐπὶ Ναπάτων· τοῦτο δ´ ἦν τὸ βασίλειον τῆς Κανδάκης, 
καὶ ἦν ἐνταῦθα υἱὸς αὐτῆς· καὶ αὐτὴ δ´ ἔν τινι
πλησίον ἵδρυτο χωρίῳ. πρεσβευσαμένης δὲ περὶ φιλίας
καὶ ἀποδούσης τοὺς ἐκ Συήνης αἰχμαλώτους καὶ τοὺς
ἀνδριάντας, ἐπελθὼν λαμβάνει καὶ τὰ Νάπατα φυγόντος
τοῦ παιδὸς καὶ κατασκάπτει· ἐξανδραποδισάμενος
δ´ ἀναστρέφει πάλιν εἰς τοὐπίσω μετὰ τῶν λαφύρων,
δύσοδα κρίνας τὰ προσωτέρω· τὴν δὲ Πρῆμνιν τειχίσας
βέλτιον, φρουρὰν ἐμβαλὼν καὶ τροφὴν δυεῖν
ἐνιαυτῶν τετρακοσίοις ἀνδράσιν, ἀπῆρεν εἰς Ἀλεξάνδρειαν· 
καὶ τῶν αἰχμαλώτων τοὺς μὲν ἐλαφυροπώλησε, 
χιλίους δὲ Καίσαρι ἔπεμψε νεωστὶ ἐκ Καντάβρων
ἥκοντι, τοὺς δὲ νόσοι διεχρήσαντο. ἐν τούτῳ μυριάσι
Κανδάκη πολλαῖς ἐπὶ τὴν φρουρὰν ἐπῆλθε· Πετρώνιος
δ´ ἐξεβοήθησε καὶ φθάνει προσελθὼν εἰς τὸ φρούριον,
καὶ πλείοσι παρασκευαῖς ἐξασφαλισάμενος τὸν τόπον,
πρεσβευσαμένων, ἐκέλευσεν ὡς Καίσαρα πρεσβεύεσθαι· 
οὐκ εἰδέναι δὲ φασκόντων ὅστις εἴη Καῖσαρ καὶ
ὅπη βαδιστέον εἴη παρ´ αὐτόν, ἔδωκε τοὺς παραπέμψοντας· 
καὶ ἧκον εἰς Σάμον, ἐνταῦθα τοῦ Καίσαρος
ὄντος καὶ μέλλοντος εἰς Συρίαν ἐντεῦθεν προϊέναι,
Τιβέριον εἰς Ἀρμενίαν στέλλοντος. πάντων δὲ τυχόντων
ὧν ἐδέοντο, ἀφῆκεν αὐτοῖς καὶ τοὺς φόρους οὓς ἐπέστησε.
