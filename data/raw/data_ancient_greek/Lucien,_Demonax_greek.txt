Ὅτε δὲ συνῆκεν οὐκέθ´ οἷός τε ὢν αὑτῷ ἐπικουρεῖν,
εἰπὼν πρὸς τοὺς παρόντας τὸν ἐναγώνιον
τῶν κηρύκων πόδα
Λήγει μὲν ἀγὼν τῶν καλλίστων
ἄθλων ταμίας, καιρὸς δὲ καλεῖ
μηκέτι μέλλειν,
καὶ πάντων ἀποσχόμενος ἀπῆλθεν τοῦ βίου
φαιδρὸς καὶ οἷος ἀεὶ τοῖς ἐντυγχάνουσιν ἐφαίνετο.
ὀλίγον δὲ πρὸ τῆς τελευτῆς ἐρομένου τινός,
Περὶ ταφῆς τί κελεύεις; Μὴ πολυπραγμονεῖτε,
ἔφη· ἡ γὰρ ὀδμή με θάψει. φαμένου δὲ ἐκείνου,
Τί οὖν; οὐκ αἰσχρὸν ὀρνέοις καὶ κυσὶ βορὰν
προτεθῆναι τηλικούτου ἀνδρὸς σῶμα; Καὶ μὴν
οὐδὲν ἄτοπον, ἔφη, τοῦτο, εἰ μέλλω καὶ ἀποθανὼν
ζῴοις τισὶ χρήσιμος ἔσεσθαι.
οἱ μέντοι Ἀθηναῖοι καὶ ἔθαψαν αὐτὸν δημοσίᾳ
μεγαλοπρεπῶς καὶ ἐπὶ πολὺ ἐπένθησαν, καὶ τὸν θᾶκον
τὸν λίθινον, ἐφ´ οὗ εἰώθει ὁπότε κάμνοι ἀναπαύεσθαι,
προσεκύνουν καὶ ἐστεφάνουν ἐς τιμὴν τοῦ
ἀνδρός, ἡγούμενοι ἱερὸν εἶναι καὶ τὸν λίθον, ἐφ´ οὗ
ἐκαθέζετο. ἐπὶ μὲν γὰρ τὴν ἐκφορὰν οὐκ ἔστιν
ὅστις οὐκ ἀπήντησεν, καὶ μάλιστα τῶν φιλοσόφων·
οὗτοι μέντοι ὑποδύντες ἐκόμιζον αὐτὸν ἄχρι
πρὸς τὸν τάφον.
Ταῦτα ὀλίγα πάνυ ἐκ πολλῶν ἀπεμνημόνευσα,
καὶ ἔστιν ἀπὸ τούτων τοῖς ἀναγινώσκουσι λογίζεσθαι
ὁποῖος ἐκεῖνος ἀνὴρ ἐγένετο.
