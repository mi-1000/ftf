ἐξωσθεὶς δὲ ἐπὶ κεφαλὴν ὅμως οὐδὲ τότε ἠπόρησα τῶν
ἀναγκαίων, ἀλλὰ καὶ ῥήτωρ δοκῶ κἀν ταῖς δίκαις
ἐξετάζομαι προδιδοὺς τὰ πολλὰ καὶ τοὺς δικαστὰς
τοῖς ἀνοήτοις καθυπισχνούμενος, καὶ ἡττῶμαι
μὲν τὰ πλεῖστα, οἱ φοίνικες δὲ ἐπὶ τῇ θύρᾳ
χλωροὶ καὶ ἐστεφανωμένοι· τούτοις γὰρ ἐπὶ τοὺς
δυστυχεῖς χρῶμαι τοῖς δελέασιν. ἀλλὰ καὶ τὸ
μισεῖσθαι πρὸς ἁπάντων καὶ ἐπίσημον εἶναί με
ἐπὶ τῇ μοχθηρίᾳ τοῦ τρόπου καὶ πολὺ πρότερον
τῶν λόγων καὶ τὸ δείκνυσθαι τῷ δακτύλῳ τοῦτον
ἐκεῖνον τὸν ἀκρότατον ἐν πάσῃ κακίᾳ λεγόμενον,
οὐ μικρὸν εἶναι ἐμοί γε δοκεῖ.
"Ταῦτά σοι παραινῶ, νὴ τὴν πάνδημον, πολὺ
πρότερον ἐμαυτῷ παραινέσας καὶ χάριν ἐμαυτῷ
οὐ μικρὰν ἐπιστάμενος."
Εἶεν· ὁ μὲν γεννάδας εἰπὼν ταῦτα πεπαύσεται·
σὺ δὲ ἢν πεισθῇς τοῖς εἰρημένοις, καὶ δὴ παρεῖναι
νόμιζε οἷπερ ἐξ ἀρχῆς ἐπόθεις ἐλθεῖν, καὶ οὐδέν
σε κωλύσει ἑπόμενον τοῖς νόμοις ἔν τε τοῖς
δικαστηρίοις κρατεῖν καὶ ἐν τοῖς πλήθεσιν
εὐδοκιμεῖν καὶ ἐπέραστον εἶναι καὶ γαμεῖν οὐ
γραῦν τινα τῶν κωμικῶν, καθάπερ ὁ νομοθέτης
καὶ διδάσκαλος, ἀλλὰ καλλίστην γυναῖκα τὴν
Ῥητορικήν, ὡς τὸ τοῦ Πλάτωνος ἐκεῖνο πτηνὸν
ἅρμα ἐλαύνοντα φέρεσθαι σοὶ μᾶλλον πρέπειν
περὶ σεαυτοῦ εἰπεῖν ἢ ἐκείνῳ περὶ τοῦ Διός· ἐγὼ
δὲἀγεννὴς γὰρ καὶ δειλός εἰμιἐκστήσομαι τῆς
ὁδοῦ ὑμῖν καὶ παύσομαι τῇ Ῥητορικῇ ἐπιπολάζων,
ἀσύμβολος ὢν πρὸς αὐτὴν τὰ ὑμέτερα· μᾶλλον
δὲ ἤδη πέπαυμαι, ὥστε ἀκονιτὶ ἀνακηρύττεσθε
καὶ θαυμάζεσθε, μόνον τοῦτο μεμνημένοι, ὅτι μὴ
τῷ τάχει ἡμῶν κεκρατήκατε ὠκύτεροι φανέντες,
ἀλλὰ τῷ ῥᾴστην καὶ πρανῆ τραπέσθαι τὴν ὁδόν.
