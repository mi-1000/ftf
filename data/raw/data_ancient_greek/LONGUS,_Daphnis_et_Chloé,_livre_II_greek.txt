Καὶ τούτοις ἅπασι θερμότεροι γενόμενοι καὶ
θρασύτεροι, πρὸς ἀλλήλους ἤριζον ἔριν ἐρωτικήν, καὶ κατ´
ὀλίγον εἰς ὅρκων πίστιν προῆλθον. Ὁ μὲν δὴ Δάφνις
τὸν Πᾶνα ὤμοσεν ἐλθὼν ἐπὶ τὴν πίτυν μὴ ζήσεσθαι μόνος
ἄνευ Χλόης μηδὲ μιᾶς χρόνον ἡμέρας·  ἡ δὲ Χλόη
Δάφνιδι τὰς Νύμφας, εἰσελθοῦσα εἰς τὸ ἄντρον, τὸν αὐτὸν
στέρξειν καὶ θάνατον καὶ βίον. Τοσοῦτον δὲ ἄρα τῇ Χλόῃ
τὸ ἀφελὲς προσῆν ὡς κόρῃ, ὥστε ἐξιοῦσα τοῦ ἄντρου καὶ
δεύτερον ἠξίου λαβεῖν ὅρκον παρ´ αὐτοῦ «ὦ Δάφνι»
λέγουσα «θεὸς ὁ Πὰν ἐρωτικός ἐστι καὶ ἄπιστος·
ἠράσθη μὲν Πίτυος, ἠράσθη δὲ Σύριγγος· παύεται δὲ
οὐδέποτε Δρυάσιν ἐνοχλῶν καὶ Ἐπιμηλίσι Νύμφαις πράγματα
παρέχων. Οὗτος μὲν οὖν ἀμεληθεὶς ἐν τοῖς ὅρκοις
ἀμελήσει σε κολάσαι, κἂν ἐπὶ πλείονας ἔλθῃς γυναῖκας
τῶν ἐν τῇ σύριγγι καλάμων·  σὺ δέ μοι τὸ αἰπόλιον
τοῦτο ὄμοσον καὶ τὴν αἶγα ἐκείνην, ἥ σε ἀνέθρεψε, μὴ
καταλιπεῖν Χλόην, ἔστ´ ἂν πιστή σοι μένῃ· ἄδικον δὲ εἰς
σὲ καὶ τὰς Νύμφας γενομένην καὶ φεῦγε καὶ μίσει καὶ
ἀπόκτεινον ὥσπερ λύκον.»
Ἥδετο ὁ Δάφνις ἀπιστούμενος καὶ στὰς εἰς μέσον
τὸ αἰπόλιον καὶ τῇ μὲν τῶν χειρῶν αἰγὸς τῇ δὲ τράγου
λαβόμενος ὤμνυε Χλόην φιλῆσαι φιλοῦσαν· κἂν ἕτερον
δὲ προκρίνῃ Δάφνιδος, ἀντ´ ἐκείνης αὑτὸν ἀποκτεῖναι. 
Ἡ δὲ ἔχαιρε καὶ ἐπίστευεν ὡς κόρη {καὶ} νέμουσα
καὶ νομίζουσα τὰς αἶγας καὶ τὰ πρόβατα ποιμένων καὶ
αἰπόλων ἰδίους θεούς.
