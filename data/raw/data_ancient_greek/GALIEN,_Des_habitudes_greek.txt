Αὗται μὲν οὖν εἰσιν αἱ διαφοραὶ τῶν ἐθῶν κατά τε τὴν τῶν ὑλῶν, ἐν αἷς
συνίστανται, καὶ τὴν τῶν αἰτίων, ὑφ´ ὧν γίγνονται, δύναμιν. Ἐρασιστράτου
δὲ καὶ τῶν κενώσεων ἐπιζητητικὸν γίγνεσθαι τὸ σῶμα φάντος, ἐπειδὰν
ἐθισθῶσί τινες αὐταῖς, καὶ περὶ τούτων ἐπισκεπτέον. Ἴσμεν γάρ τινας ἐκ τῶν
ῥινῶν αἱμορραγοῦντας ἤτοι κατὰ περιόδους τινὰς ἰσοχρονίους ἢ ἀτάκτως ἢ δι´
αἱμορροΐδων ἢ δι´ ἐμέτων ἐκκενουμένους ἢ διαρροίαις ἢ χολέραις
ἁλισκομένους, ἐνίοτε δ´ ἑκουσίως ἀποχέοντας αἵματος ἢ διὰ φλεβοτομίας ἢ
δι´ ἀμυχῶν τῶν ἐν σφυροῖς {ἢ διὰ ῥινός}, ὥσπερ γε καὶ διὰ τῶν καθαιρόντων
φαρμάκων, ἐμετηρίων τε καὶ κατωτερικῶν· ὑπὲρ ὧν καὶ αὐτῶν ἐσκέφθαι τι
χρήσιμον. Ἐμοὶ γὰρ οὐ δοκεῖ τὰ σώματα δι´ ἔθος δεῖσθαι τῶν τοιούτων
κενώσεων, ἀλλὰ δι´ ἣν αἰτίαν τῆς πρώτης ἐδεήθη κενώσεως ἤτοι τῆς φύσεως
ἐργασαμένης αὐτὴν ἤ τινος ἀνθρώπου κατὰ συλλογισμὸν ἰατρικόν, οὕτω καὶ
αὖθις καὶ πολλάκις χρῄζειν τῶν αὐτῶν ἐπὶ τοῖς αὐτοῖς. Ἔνιοι μὲν γὰρ ἐπὶ
μοχθηραῖς διαίταις, ἔνιοι δὲ διὰ κατασκευὴν μοχθηρὰν τοῦ σώματος
ἀθροίζοντες αἵματος πλῆθος ἢ κακοχυμίαν ὑπὸ τῶν εἰρημένων κενώσεων
ὠφελοῦνται τῆς φύσεως ἤ τινος ἰατροῦ τὸ περιττὸν ἀποχέοντος, πρὶν νοσῆσαι
τὸν ἄνθρωπον. Ἐνίοις δὲ νοσήσασιν ἡ μὲν κρίσις ἐπὶ τοιαύταις ἐκκρίσεσι τοῦ
νοσήματος ἴασις ἐγένετο· τινὲς δ´ ὑπὸ τῶν ἰατρῶν ἐθεραπεύθησαν ὁμοίοις
βοηθήμασι χρησαμένων, εἶθ´ ὕστερον ἁλόντες ὁμοίῳ νοσήματι θεραπευθέντες τε
δι´ αὐτῶν, ἐάν ποτε πάλιν αὐτοῖς ἤτοι παντὸς τοῦ σώματος βάρος ἢ τῆς
κεφαλῆς μόνης ἢ ἀνωμαλία τις ἢ καί τι τῶν παρὰ φύσιν ἕτερον ἐπιφαίνηται, 
κοινοῦνται τοῖς ἰατροῖς περὶ αὐτῶν δεδιέναι φάσκοντες ἁλῶναι τοῖς αὐτοῖς
νοσήμασιν, οἷς ἔμπροσθεν ἑάλωσαν ἐπὶ προηγησαμένοις ὁμοίοις συμπτώμασι, 
κἄπειτα φθάσαντες ἢ διὰ καθάρσεώς τινος ἢ δι´ αἵματος ἀφαιρέσεως ἐκφυγεῖν
τὴν προσδοκηθεῖσαν νόσον ἑτοιμότερον ἐπὶ τὴν αὐτὴν ἀφικνοῦνται βοήθειαν, 
ὅταν αἴσθωνταί τινος ὁμοίου συμπτώματος {ὕστερόν ποτε} συμπεσόντος αὐτοῖς. 
Ἔνιοι δὲ καὶ πρὶν αἰσθέσθαι τὴν προθεσμίαν ὑφορώμενοι τοῦ χρόνου, καθ´ ὃν
ἐν ὡρισμένῃ περιόδῳ τῶν τοιούτων ἔπαθόν τι, κενοῦσθαι φθάνουσιν ὀνομάζουσί
τε τὴν προφυλακτικὴν κένωσιν ἐν ἔθει γεγονέναι σφίσιν, οὐδεμίαν ὑπαλλαγὴν
τοῦ σώματος ἐκ τῶν τοιούτων κενώσεων λαμβάνοντος, ὁποίαν ἐδείχθη λαμβάνον
ἐπὶ τοῖς προειρημένοις, ἀλλ´ ὑπὸ τῆς αὐτῆς αἰτίας ταὐτὰ πάσχοντος. Ἐὰν οὖν
ὑπαλλάξωσι τὴν δίαιταν ἐλάττοσι μὲν ἐδέσμασι χρώμενοι, προστιθέντες δὲ
τοῖς γυμνασίοις, ἄνοσοι διατελοῦσιν ἐκ τῆς τῶν ἐθῶν ὑπαλλαγῆς ὠφεληθέντες, 
οὐχ ὥσπερ οἱ πρόσθεν εἰρημένοι βλαβέντες· οὐ γὰρ ἔθους λόγῳ διὰ τῶν
κενώσεων ὠφελεῖσθαι συνέβαινεν αὐτοῖς ἀλλ´ ἐπὶ μοχθηρᾷ διαίτῃ κακοχυμίαν
τε καὶ πλῆθος ἀθροίζουσιν.
