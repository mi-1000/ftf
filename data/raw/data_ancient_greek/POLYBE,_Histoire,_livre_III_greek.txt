Βραβευθείσης δὲ τῆς μάχης τὸν προειρημένον
τρόπον, ἀκόλουθον εἰλήφει τὰ ὅλα κρίσιν τοῖς ὑπ´
ἀμφοτέρων προσδοκωμένοις. Καρχηδόνιοι μὲν γὰρ
διὰ τῆς πράξεως ταύτης παραχρῆμα τῆς μὲν λοιπῆς
παραλίας σχεδὸν πάσης ἦσαν ἐγκρατεῖς· Ταραντῖνοί
τε γὰρ εὐθέως ἐνεχείριζον αὑτούς, Ἀργυριππανοὶ
δὲ καὶ Καπυανῶν τινες ἐκάλουν τὸν Ἀννίβαν, οἱ δὲ
λοιποὶ πάντες ἀπέβλεπον ἤδη τότε πρὸς Καρχηδονίους· 
μεγάλας δ´ εἶχον ἐλπίδας ἐξ ἐφόδου καὶ τῆς
Ῥώμης αὐτῆς ἔσεσθαι κύριοι· Ῥωμαῖοί γε μὴν τὴν
Ἰταλιωτῶν δυναστείαν παραχρῆμα διὰ τὴν ἧτταν
ἀπεγνώκεισαν, ἐν μεγάλοις δὲ φόβοις καὶ κινδύνοις
ἦσαν περί τε σφῶν αὐτῶν καὶ περὶ τοῦ τῆς πατρίδος
ἐδάφους, ὅσον οὔπω προσδοκῶντες ἥξειν αὐτὸν
τὸν Ἀννίβαν. καὶ γὰρ ὥσπερ ἐπιμετρούσης καὶ
συνεπαγωνιζομένης τοῖς γεγονόσι τῆς τύχης, συνέβη
μετ´ ὀλίγας ἡμέρας, τοῦ φόβου κατέχοντος τὴν
πόλιν, καὶ τὸν εἰς τὴν Γαλατίαν στρατηγὸν ἀποσταλέντ´
εἰς ἐνέδραν ἐμπεσόντα παραδόξως ἄρδην
ὑπὸ τῶν Κελτῶν διαφθαρῆναι μετὰ τῆς δυνάμεως.
οὐ μὴν ἥ γε σύγκλητος οὐδὲν ἀπέλειπε τῶν ἐνδεχομένων, 
ἀλλὰ παρεκάλει μὲν τοὺς πολλούς, ἠσφαλίζετο
δὲ τὰ κατὰ τὴν πόλιν, ἐβουλεύετο δὲ περὶ
τῶν ἐνεστώτων ἀνδρωδῶς. τοῦτο δ´ ἐγένετο φανερὸν
ἐκ τῶν μετὰ ταῦτα συμβάντων· ὁμολογουμένως
γὰρ Ῥωμαίων ἡττηθέντων τότε καὶ παραχωρησάντων
τῆς ἐν τοῖς ὅπλοις ἀρετῆς, τῇ τοῦ πολιτεύματος
ἰδιότητι καὶ τῷ βουλεύεσθαι καλῶς οὐ μόνον
ἀνεκτήσαντο τὴν τῆς Ἰταλίας δυναστείαν, νικήσαντες
μετὰ ταῦτα Καρχηδονίους, ἀλλὰ καὶ τῆς οἰκουμένης
ἁπάσης ἐγκρατεῖς ἐγένοντο μετ´ ὀλίγους χρόνους. 
διόπερ ἡμεῖς ταύτην μὲν τὴν βύβλον ἐπὶ
τούτων τῶν ἔργων καταστρέψομεν, ἃ περιέλαβεν
Ἰβηρικῶν καὶ τῶν Ἰταλικῶν ἡ τετταρακοστὴ πρὸς
ταῖς ἑκατὸν ὀλυμπιάσι δηλώσαντες· ὅταν δὲ τὰς
Ἑλληνικὰς πράξεις τὰς κατὰ τὴν αὐτὴν ὀλυμπιάδα
γενομένας διεξιόντες ἐπιστῶμεν τοῖς καιροῖς τούτοις,
τότ´ ἤδη προθέμενοι ψιλῶς τὸν ὑπὲρ αὐτῆς τῆς
Ῥωμαίων πολιτείας ποιησόμεθα λόγον, νομίζοντες
οὐ μόνον πρὸς τὴν τῆς ἱστορίας σύνταξιν οἰκείαν
εἶναι τὴν περὶ αὐτῆς ἐξήγησιν. ἀλλὰ καὶ πρὸς τὰς
τῶν πολιτευμάτων διορθώσεις καὶ κατασκευὰς μεγάλα
συμβάλλεσθαι τοῖς φιλομαθοῦσι καὶ πραγματικοῖς τῶν ἀνδρῶν.
