Ὄνομα δέ σοι τί ἐστιν;
Ἀρτεμισία.
Μεμνῆσι τοίνυν τοὔνομ´· Ἀρταμουξία.
Ἑρμῆ δόλιε, ταυτὶ μὲν ἔτι καλῶς ποεῖς.
Σὺ μὲν οὖν ἀπότρεχε, παιδάριον, τουτὶ λαβών·
ἐγὼ δὲ λύσω τόνδε. Σὺ δ´ ὅπως ἀνδρικῶς
ὅταν λυθῇς τάχιστα φεύξει καὶ τενεῖς
ὡς τὴν γυναῖκα καὶ τὰ παιδί´ οἴκαδε.
Ἐμοὶ μελήσει ταῦτά γ´, ἢν ἅπαξ λυθῶ.
Λέλυσο. Σὸν ἔργον, φεῦγε πρὶν τὸν τοξότην
ἥκοντα καταλαβεῖν.
Ἐγὼ δὴ τοῦτο δρῶ.
Ὦ γρᾴδι´, ὠς καρίεντό σοι τὸ τυγάτριον
κοὐ δύσκολ´, ἀλλὰ πρᾶο. Ποῦ τὸ γρᾴδιο;
Οἴμ´ ὠς ἀπόλωλο. Ποῦ τὸ γέροντ´ ἐντευτενί;
Ὦ γρᾴδι´, ὦ γρᾶ´. Οὐκ ἐπαινῶ, γρᾴδιο.
Ἀρταμουξία.
Διέβαλέ μοὐ γραῦς. Ἀπότρεκ´ ὠς τάκιστα σύ.
Ὀρτῶς δὲ σὺ συβίνη· καταβεβίνησο γάρ.
Οἴμοι,
τί δρᾶσι; Ποῖ τὸ γρᾴδι´; Ἀρταμουξία.
Τὴν γραῦν ἐρωτᾷς ἣ ´φερεν τὰς πηκτίδας;
Ναί, ναίκι. Εἶδες αὐτό;
Ταύτῃ γ´ οἴχεται
αὐτή τ´ ἐκείνη καὶ γέρων τις εἵπετο.
Κροκῶτ´ ἔκοντο τὴ γέροντο;
Φήμ´ ἐγώ·
ἔτ´ ἂν καταλάβοις, εἰ διώκοις ταυτῃί.
Ὦ μιαρὸ γρᾶο. Πότερο τρέξι τὴν ὀδό; 
Ἀρταμουξία.
Ὀρθὴν ἄνω δίωκε. Ποῖ θεῖς; Οὐ πάλιν
τῃδὶ διώξεις; Τοὔμπαλιν τρέχεις σύ γε.
Κακόδαιμον. Ἀλλὰ τρέξι. Ἀρταμουξία.
Τρέχε νυν κατὰ τάχος ἐς κόρακας ἐπουρίσας.
Ἀλλὰ πέπαισται μετρίως ἡμῖν·
ὥσθ´ ὥρα δή ´στι βαδίζειν
οἴκαδ´ ἑκάστῃ. Τὼ Θεσμοφόρω δ´
ἡμῖν ἀγαθήν
τούτων χάριν ἀνταποδοῖτον.
