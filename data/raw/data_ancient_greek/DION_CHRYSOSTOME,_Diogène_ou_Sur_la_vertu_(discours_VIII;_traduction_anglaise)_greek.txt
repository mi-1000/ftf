οὐδὲν ὢν τούτοις ὅμοιος τοῖς ἀθληταῖςποῦ γὰρ ἂν ἠδυνήθη
προελθεῖν σάρκας τοσαύτας ἔχων ἢ τοσούτων κρεῶν δεόμενος ἢ βαθὺν οὕτως
ὕπνον καθεύδων; ἀλλ´ ἄγρυπνος καὶ λεπτός, ὥσπερ οἱ λέοντες,
ὀξὺ βλέπων, ὀξὺ ἀκούων, οὔτε χειμῶνος οὔτε καύματος φροντίζων,
οὐδὲν δεόμενος στρωμάτων ἢ χλανίδων ἢ ταπήτων, ἀλλὰ δέρμα
ἀμπεχόμενος ῥυπαρόν, λιμοῦ πνέων, τοῖς ἀγαθοῖς βοηθῶν, τοὺς
κακοὺς κολάζων. 
καὶ Διομήδην δὲ τὸν Θρᾷκα, ὅτι ποικίλην εἶχεν
ἐσθῆτα καὶ καθῆστο ἐπὶ θρόνου πίνων δι´ ἡμέρας καὶ τρυφῶν,
καὶ τοὺς ξένους ἠδίκει καὶ τοὺς ὑφ´ αὑτῷ, πολλὴν ἵππον τρέφων,
τῷ ῥοπάλῳ παίων διήραξεν ὥσπερ πίθον παλαιόν. καὶ τὸν
Γηρυόνην, πλείστους βοῦς ἔχοντα καὶ τῶν πρὸς ἑσπέρας ἁπάντων
πλουσιώτατον ὄντα καὶ ὑπερηφανώτατον, αὐτόν τε ἀπέκτεινε καὶ
τοὺς ἀδελφοὺς καὶ τὰς βοῦς ἀπήλασε. 
τὸν δὲ Βούσιριν εὑρὼν πάνυ
ἐπιμελῶς ἀθλοῦντα καὶ δι´ ὅλης ἡμέρας ἐσθίοντα καὶ φρονοῦντα
μέγιστον ἐπὶ πάλῃ, διέρρηξεν ἐπὶ τὴν γῆν καταβαλὼν ὥσπερ τοὺς
θυλάκους τοὺς σφόδρα γέμοντας. καὶ τῆς Ἀμαζόνος ἔλυσε τὴν
ζώνην, θρυπτομένης αὐτῷ καὶ νομιζούσης ὅτι τῷ κάλλει κρατήσει, 
συγγενόμενος δ´ 〈ἀπῄει〉 δείξας ὅτι οὐκ ἄν ποτε ἡττηθείη κάλλους
οὐδ´ ἂν μείνειε χάριν γυναικὸς πόρρω τῶν αὑτοῦ κτημάτων οὐδέποτε.
τὸν δὲ Προμηθέα, σοφιστήν τινα, ἐμοὶ δοκεῖν, καταλαβὼν ὑπὸ
δόξης ἀπολλύμενον, {καὶ} νῦν μὲν οἰδοῦντος αὐτῷ καὶ αὔξοντος τοῦ
ἥπατος, ὁπότε ἐπαινοῖτο, πάλιν δὲ φθίνοντος, ὁπότε ψέγοιεν αὐτόν,
ἐλεήσας καὶ φοβήσας * ἔπαυσε τοῦ τύφου καὶ τῆς φιλονικίας· καὶ
οὕτως ᾤχετο ὑγιᾶ ποιήσας. ταῦτα μὲν οὖν ἔπραττεν οὐδὲν Εὐρυσθεῖ
χαριζόμενος. 
τὰ δὲ μῆλα τὰ χρυσᾶ ἃ ἐκόμισε λαβὼν ἔδωκεν ἐκείνῳ,
τὰ τῶν Ἑσπερίδων· οὐδὲν γὰρ αὐτῶν ἐδεῖτο, ἀλλ´ ἐκέλευσε κλάειν
ἔχοντα. μηδὲν γὰρ ὄφελος εἶναι ἀνθρώπῳ χρυσῶν μήλων· μηδὲ
γὰρ ταῖς Ἑσπερίσι γενέσθαι. πέρας δέ, ἐπεὶ βραδύτερος ἐγίγνετο
καὶ ἀσθενέστερος αὑτοῦ, φοβούμενος μὴ οὐ δύνηται ζῆν ὁμοίως,
ἔπειτα οἶμαι νόσου τινὸς καταλαβούσης κάλλιστα ἀνθρώπων ἐθεράπευσεν
αὑτόν, πυρὰν νήσας ἐν τῇ αὐλῇ ξύλων ὡς ξηροτάτων καὶ
δείξας ὅτι οὐδὲν ἄξιον ἐφρόντιζε τοῦ πυρετοῦ. 
πρότερον δέ,
ἵνα μὴ δοκῇ σεμνὰ 〈μόνον〉 καὶ μεγάλα ἔργα διαπράττεσθαι, τὴν
κόπρον ἀπελθὼν τὴν κειμένην παρ´ Αὐγέᾳ, πολύ τι χρῆμα πολλῶν
ἐτῶν, ἐκείνην ἐξεφόρει καὶ ἐκάθαιρεν. ἡγεῖτο γὰρ οὐχ ἧττον αὑτῷ
διαμαχητέον εἶναι καὶ πολεμητέον πρὸς τὴν δόξαν ἢ τὰ θηρία καὶ
τῶν ἀνθρώπων τοὺς κακούργους.
ταῦτα δὲ λέγοντος τοῦ Διογένους, περιίσταντο πολλοὶ καὶ πάνυ
ἡδέως ἠκροῶντο τῶν λόγων. ἐννοήσας δὲ οἶμαι τὸ τοῦ Ἡρακλέους,
τοὺς μὲν λόγους ἀφῆκε, χαμαὶ δὲ καθεζόμενος ἐποίει τι τῶν ἀδόξων.
εὐθὺς οὖν οἱ πολλοὶ κατεφρόνουν αὐτοῦ καὶ μαίνεσθαι ἔφασαν,
καὶ πάλιν ἐθορύβουν σοφισταί, καθάπερ ἐν τέλματι βάτραχοι τὸν
ὕδρον οὐχ ὁρῶντες.
