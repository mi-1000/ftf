ἀγχεμάχων Δαναῶν· μάλα γὰρ δέος ἔλλαβε πάντας
ἀργαλέον· πᾶσιν γὰρ ἐπέσσυτο πῆμα κορύσσων
Εὐρύπυλος, μετόπισθε δ´ ἐπισπόμενος κεράιζε· 
κέκλετο δ´ αὖ Τρώεσσι καὶ ἱπποδάμοις ἑτάροισιν·
«Ὦ φίλοι, εἰ δ´ ἄγε θυμὸν ἕνα στέρνοισι βαλόντες
τεύξωμεν Δαναοῖσι φόνον καὶ κῆρ´ ἀίδηλον,
οἳ δὴ νῦν μήλοισιν ἐοικότες ἀπονέονται
νῆας ἐπὶ σφετέρας· ἀλλὰ μνησώμεθα πάντες
ὑσμίνης ὀλοῆς ἧς παιδόθεν ἴδμονές εἰμεν.»
Ὣς φάτο· τοὶ δ´ ἐπόρουσαν ἀολλέες Ἀργείοισιν·
οἳ δὲ μέγα τρομέοντες ἀπ´ ἀργαλέοιο κυδοιμοῦ
φεῦγον· τοὶ δ´ ἐφέποντο κύνες ὣς ἀργιόδοντες
κεμμάσιν ἀγροτέρῃσι κατ´ ἄγκεα μακρὰ καὶ ὕλην.
Πολλοὺς δ´ ἐν κονίῃσι βάλον μάλα περ μεμαῶτας
ἐκφυγέειν ὀλοοῖο φόνου στονόεσσαν ὁμοκλήν.
Εὐρύπυλος μὲν ἔπεφνεν ἀμύμονα Βουκολίωνα
Νῖσόν τε Χρομίον τε καὶ Ἄντιφον· οἳ δὲ Μυκήνην
ᾤκεον εὐκτέανον, τοὶ δ´ ἐν Λακεδαίμονι ναῖον·
τοὺς ἄρ´ ὅ γ´ ἐξενάριξεν ἀριγνώτους περ ἐόντας.
Ἐκ δ´ ἄρα πληθύος εἷλεν ἀάσπετα φῦλ´ ἀνθρώπων
ὅσσά μοι οὐ σθένος ἐστὶ λιλαιομένῳ περ ἀεῖσαι,
οὐδ´ εἴ μοι στέρνοισι σιδήρεον ἦτορ ἐνείη.
Αἰνείας δὲ Φέρητα καὶ Ἀντίμαχον κατέπεφνεν,
ἀμφοτέρους Κρήτηθεν ἅμ´ Ἰδομενῆι κιόντας.
Αὐτὰρ Ἀγήνωρ δῖος ἀμύμονα Μῶλον ἔπεφνεν,
ὅς ῥά τ´ ἀπ´ Ἄργεος ἦλθεν ὑπὸ Σθενέλῳ βασιλῆι·
τὸν βάλεν αἰγανέῃ νεοθηγέι πολλὸν ὀπίσσω
φεύγοντ´ ἐκ πολέμοιο τυχὼν ὑπὸ νείατα κνήμης
δεξιτερῆς· αἰχμὴ δὲ διὰ πλατὺ νεῦρον ἔκερσεν
ἄντικρυς ἱεμένη, παρὰ δ´ ἔθρισεν ὀστέα φωτὸς
ἀργαλέως· ὀδύνῃ δ´ ἐμίγη μόρος, ἔφθιτο δ´ ἀνήρ.
Ἂν δὲ Πάρις Μόσυνόν τ´ ἔβαλεν καὶ ἀγήνορα Φόρκυν,
ἄμφω ἀδελφειούς, οἵ τ´ ἐκ Σαλαμῖνος ἵκοντο
Αἴαντος νήεσσι καὶ οὐκέτι νόστον ἕλοντο.
Τοῖσι δ´ ἐπὶ Κλεόλαον ἐὺν θεράποντα Μέγητος
εἷλε βαλὼν κατὰ μαζὸν ἀριστερόν· ἀμφὶ δέ μιν νὺξ
μάρψε κακὴ καὶ θυμὸς ἀπέπτατο· τοῦ δὲ δαμέντος
ἔνδον ὑπὸ στέρνοισιν ἔτι κραδίη ἀλεγεινὴ
ταρφέα παλλομένη πτερόεν πελέμιξε βέλεμνον.
Ἄλλον δ´ ἰὸν ἀφῆκεν ἐπὶ θρασὺν Ἠετίωνα
ἐσσυμένως· τοῦ δ´ αἶψα διὰ γναθμοῖο πέρησε
χαλκός· ὃ δὲ στονάχησε· μίγη δέ οἱ αἵματι δάκρυ.
Ἄλλος δ´ ἄλλον ἔπεφνε· πολὺς δ´ ἐστείνετο χῶρος
Ἀργείων ἰληδὸν ἐπ´ ἀλλήλοισι πεσόντων.
Καί νύ κε δὴ τότε Τρῶες ἐνέπρησαν πυρὶ νῆας,
εἰ μὴ νὺξ ἐπόρουσε βαθείην ἠέρ´ ἄγουσα.
Χάσσατο δ´ Εὐρύπυλος, σὺν δ´ ἄλλοι Τρώιοι υἷες
νηῶν βαιὸν ἄπωθε ποτὶ προχοὰς Σιμόεντος,
ἧχί περ αὖλιν ἔθεντο γεγηθότες. Οἳ δ´ ἐνὶ νηυσὶν
Ἀργεῖοι γοάασκον ἐπὶ ψαμάθοισι πεσόντες,
πολλὰ μάλ´ ἀχνύμενοι κταμένων ὕπερ, οὕνεκ´ ἄρ´ αὐτῶν
πολλοὺς ἐν κονίῃσι μέλας ἐκιχήσατο πότμος.
