καὶ τὰ μὲν ἄλλα μέτρια· ἐν δὲ τοῖς
δείπνοις αὐτοῖς ἀμελήσαντες τοῦ ἐμπίπλασθαι καὶ
γαστρίζεσθαι καὶ αὐτοί, ἐπειδὰν πλεῖον τοῦ
ἱκανοῦ ἐμπίωσιν, ἢ παιδὸς ὡραίου μεταξὺ ἀναδόντος
τὸ ἔκπωμα ἔνυξαν τὴν χεῖρα ἢ παλλακῇ ἢ
γαμετῇ γυναικὶ ἐπεχείρησαν. εἶτα κατεμέσαντες
τοῦ συμποσίου ἐς τὴν ὑστεραίαν λοιδοροῦνται ἡμῖν
κατελθόντες, ὡς ἐδίψησαν καὶ ὡς λιμῷ συνῆσαν
διηγούμενοι. καὶ εἴ σοι ταῦτα καταψεύδεσθαι
αὐτῶν δοκοῦμεν, τὸν ὑμέτερον παράσιτον ἀναμνήσθητι
τὸν Ἰξίονα, ὃς ἀξιωθεὶς κοινῆς τραπέζης,
ἀξίωμα ἔχων ἴσον ὑμῖν, τῇ Ἥρᾳ μεθυσθεὶς
ἐπεχείρει ὁ γενναῖος.
Ταῦτ´ ἐστὶ καὶ τὰ τοιαῦτα, ὑφ´ ὧν ἡμεῖς
ἐβουλευσάμεθα πρὸς τὸ λοιπὸν ἀσφαλείας τῆς ἡμετέρας
ἕνεκεν μηκέτι ἐπιβατὸν αὐτοῖς ποιεῖν τὴν
οἰκίαν. εἰ δὲ ἐπὶ σοῦ συνθοῖντο μετρίων δεήσεσθαι,
ὥσπερ νῦν φασι, μηδὲν δὲ ὑβριστικὸν ἐν τοῖς
συμποσίοις ἐργάσεσθαι, κοινωνούντων ἡμῖν καὶ
συνδειπνούντων τύχῃ τῇ ἀγαθῇ. καὶ τῶν ἱματίων,
ὡς σὺ κελεύεις, πέμψομεν καὶ τοῦ χρυσίου ὁπόσον
οἷόν τε καὶ προσδαπανήσομεν, καὶ ὅλως οὐδὲν
ἐλλείψομεν. καὶ αὐτοὶ δὲ ἀφέμενοι τοῦ κατὰ
τέχνην ὁμιλεῖν ἡμῖν φίλοι ἀντὶ κολάκων καὶ
παρασίτων ἔστωσαν. ὡς ἡμᾶς γε οὐδὲν ἂν
αἰτιάσαιο κἀκείνων τὰ δέοντα ποιεῖν ἐθελόντων.
