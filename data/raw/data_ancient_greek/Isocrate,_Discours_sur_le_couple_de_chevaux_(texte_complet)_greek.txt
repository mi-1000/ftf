Ἐκείνου τοίνυν εὖ μὲν
πραττούσης τῆς πόλεως τίς εὐδαιμονέστερος ἢ θαυμαστότερος ἢ ζηλωτότερος ἦν τῶν
πολιτῶν, δυστυχησάσης δὲ τίς ἐλπίδων μειζόνων ἢ χρημάτων πλειόνων ἢ δόξης
καλλίονος ἐστερήθη; Οὐ τὸ τελευταῖον ἐπειδὴ κατέστησαν οἱ τριάκονθ'οἱ μὲν ἄλλοι τὴν
πόλιν ἔφυγον, ἐκεῖνος δὲ ἐξ ἁπάσης τῆς Ἑλλάδος ἐξέπεσεν; Οὐ Λακεδαιμόνιοι καὶ
Λύσανδρος ὁμοίως ἔργον ἐποιήσαντ'ἐκεῖνον ἀποκτεῖναι καὶ τὴν ὑμετέραν καταλῦσαι
δύναμιν, οὐδεμίαν ἡγούμενοι πίστιν ἕξειν παρὰ τῆς πόλεως, εἰ τὰ τείχη καταβάλοιεν, εἰ
μὴ καὶ τὸν ἀναστῆσαι δυνάμενον ἀπολέσαιεν;  Ὥστ'οὐ μόνον ἐξ ὧν ὑμᾶς εὖ
πεποίηκεν ἀλλὰ καὶ ἐξ ὧν δι'ὑμᾶς κακῶς πέπονθε ῥᾴδιον γνῶναι τὴν εὔνοιαν τὴν
ἐκείνου. Φαίνεται γὰρ τῷ δήμῳ βοηθῶν, τῆς αὐτῆς πολιτείας ὑμῖν ἐπιθυμῶν, ὑπὸ τῶν
αὐτῶν κακῶς πάσχων, ἅμα τῇ πόλει δυστυχῶν, τοὺς αὐτοὺς ἐχθροὺς καὶ φίλους ὑμῖν
νομίζων, ἐκ παντὸς τρόπου κινδυνεύων τὰ μὲν ὑφ'ὑμῶν, τὰ δὲ δι'ὑμᾶς,  τὰ δ'ὑπὲρ
ὑμῶν, τὰ δὲ μεθ'ὑμῶν, ἀνόμοις πολίτης Χαρικλεῖ τῷ τούτου κηδεστῇ γεγενημένος, ὃς
τοῖς μὲν πολεμίοις δουλεύειν ἐπεθύμει, τῶν δὲ πολιτῶν ἄρχειν ἠξίου, καὶ φεύγων μὲν
ἡσυχίαν εἶχε, κατελθὼν δὲ κακῶς ἐποίει τὴν πόλιν. Καίτοι πῶς ἂν γένοιτ'ἢ φίλος
πονηρότερος ἢ ἐχθρὸς ἐλάττονος ἄξιος;  Εἶτα σὺ κηδεστὴς μὲν ὢν ἐκείνου, 
βεβουλευκὼς δ'ἐπὶ τῶν τριάκοντα τολμᾷς ἑτέροις μνησικακεῖν, καὶ οὐκ αἰσχύνει τὰς
συνθήκας παραβαίνων δι'ἃς αὐτὸς οἰκεῖς τὴν πόλιν, οὐδ'ἐνθυμεῖ διότι, ὁπόταν δόξῃ
τῶν παρεληλυθότων τιμωρίαν ποιεῖσθαι, σοὶ καὶ προτέρῳ καὶ μᾶλλον ἢ 'μοὶ κινδυνεύειν
ὑπάρχει;  Οὐ γὰρ δήπου παρ'ἐμοῦ μὲν ὑπὲρ ὧν ὁ πατὴρ ἔπραξε δίκην λήψονται, 
σοὶ δὲ καὶ ὧν αὐτὸς ἡμάρτηκας συγγνώμην ἕξουσιν. Ἀλλὰ μὴν οὐδ'ὁμοίας ἐκείνῳ
φανήσει τὰς προφάσεις ἔχων· οὐ γὰρ ἐκπεσὼν ἐκ τῆς πατρίδος ἀλλὰ
συμπολιτευόμενος, οὐδ'ἀναγκασθεὶς ἀλλ'ἑκών, οὐδ'ἀμυνόμενος ἀλλ'ὑπάρχων
ἠδίκεις αὐτούς, ὥστ'οὐδ'ἀπολογίας σοι προσήκει τυχεῖν παρ'αὐτῶν.
Ἀλλὰ γὰρ περὶ μὲν τῶν Τεισίᾳ πεπολιτευμένων ἴσως πότ'ἐν τοῖς τούτου
κινδύνοις ἐγγενήσεται καὶ διὰ μακροτέρων εἰπεῖν· ὑμᾶς δ'ἀξιῶ μὴ προέσθαι με τοῖς
ἐχθροῖς μηδ'ἀνηκέστοις συμφοραῖς περιβαλεῖν. Ἱκανῶς γὰρ καὶ νῦν πεπείραμαι κακῶν, 
ὃς εὐθὺς μὲν γενόμενος ὀρφανὸς κατελείφθην, τοῦ μὲν πατρὸς φυγόντος, τῆς δὲ
μητρὸς τελευτησάσης, οὔπω δὲ τέτταρ'ἔτη γεγονὼς διὰ τὴν τοῦ πατρὸς φυγὴν περὶ τοῦ
σώματος εἰς κίνδυνον κατέστην,  ἔτι δὲ παῖς ὢν ὑπὸ τῶν τριάκοντ'ἐκ τῆς πόλεως
ἐξέπεσον. Κατελθόντων δὲ τῶν ἐκ Πειραιῶς καὶ τῶν ἄλλων κομιζομένων τὰς οὐσίας
ἐγὼ μόνος τὴν γῆν, ἣν ἡμῖν ἀπέδωκεν ὁ δῆμος ἀντὶ τῶν δημευθέντων χρημάτων, διὰ
τὴν τῶν ἐχθρῶν δύναμιν ἀπεστερήθην. Τοσαῦτα δὲ προδεδυστυχηκὼς καὶ δὶς τὴν
οὐσίαν ἀπολωλεκὼς νυνὶ πέντε ταλάντων φεύγω δίκην. Καὶ τὸ μὲν ἔγκλημ'ἐστὶ περὶ
χρημάτων, ἀγωνίζομαι δ'εἰ χρὴ μετεῖναί μοι τῆς πόλεως.  Τῶν γὰρ αὐτῶν τιμημάτων
ἐπιγεγραμμένων οὐ περὶ τῶν αὐτῶν ἅπασιν ὁ κίνδυνός ἐστιν, ἀλλὰ τοῖς μὲν χρήματα
κεκτημένοις περὶ ζημίας, τοῖς δ'ἀπόρως ὥσπερ ἐγὼ διακειμένοις περὶ ἀτιμίας, ἣν ἐγὼ
φυγῆς μείζω συμφορὰν νομίζω· πολὺ γὰρ ἀθλιώτερον παρὰ τοῖς αὑτοῦ πολίταις
ἠτιμωμένον οἰκεῖν ἢ παρ'ἑτέροις μετοικεῖν.  Δέομαι δ'οὖν ὑμῶν βοηθῆσαί μοι καὶ μὴ
περιιδεῖν ὑπὸ τῶν ἐχθρῶν ὑβρισθέντα μηδὲ τῆς πατρίδος στερηθέντα μηδ'ἐπὶ τοιαύταις
τύχαις περίβλεπτον γενόμενον. Δικαίως δ'ἂν ὑφ'ὑμῶν ἐξ αὐτῶν τῶν ἔργων ἐλεηθείην, 
εἰ καὶ τῷ λόγῳ τυγχάνω μὴ δυνάμενος ἐπὶ τοῦθ'ὑμᾶς ἄγειν, εἴπερ χρὴ τούτους ἐλεεῖν, 
τοὺς ἀδίκως μὲν κινδυνεύοντας, περὶ δὲ τῶν μεγίστων ἀγωνιζομένους, ἀναξίως δ' 
αὑτῶν καὶ τῶν προγόνων πράττοντας, πλείστων δὲ χρημάτων ἀπεστερημένους καὶ
μεγίστῃ μεταβολῇ τοῦ βίου κεχρημένους.
Πολλὰ δ'ἔχων ἐμαυτὸν ὀδύρασθαι μάλιστ'ἐπὶ τούτοις ἀγανακτῶ, πρῶτον μὲν
εἰ τούτῳ δώσω δίκην παρ'οὗ λαβεῖν μοι προσήκει, δεύτερον δ'εἰ διὰ τὴν τοῦ πατρὸς
νίκην τὴν Ὀλυμπίασιν ἀτιμωθήσομαι, δι'ἣν τοὺς ἄλλους ὁρῶ δωρεὰς λαμβάνοντας,  
πρὸς δὲ τούτοις εἰ Τεισίας μὲν μηδὲν ἀγαθὸν ποιήσας τὴν πόλιν καὶ ἐν δημοκρατίᾳ καὶ
ἐν ὀλιγαρχίᾳ μέγα δυνήσεται, ἐγὼ δ'εἰ μηδετέρους ἀδικήσας ὑπ'ἀμφοτέρων κακῶς
πείσομαι, καὶ περὶ μὲν τῶν ἄλλων τἀναντία τοῖς τριάκοντα πράξετε, περὶ δ'ἐμοῦ τὴν
αὐτὴν ἐκείνοις γνώμην ἕξετε, καὶ τότε μὲν μεθ'ὑμῶν, νῦν δ'ὑφ'ὑμῶν τῆς πόλεως
στερήσομαι.
