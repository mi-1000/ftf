λδʹ. 
Περὶ τῆς τοῦ βασιλέως τελευτῆς. 
Ὁ μὲν οὖν βασιλεὺς εἰς τὴν ἀμείνω βασιλείαν
μετέστη. Οἱ δὲ ὕπαρχοι καὶ οἱ στρατηγοὶ καὶ οἱ λοιποὶ
ἅπαντες ἐν λάρνακι τοῦτον καταθέντες χρυσῇ εἰς τὴν
Κωνσταντινούπολιν μετεκόμισαν, τῆς στρατιᾶς ἁπάσης
ἡγουμένης καὶ ἑπομένης καὶ πικρῶς ὀλοφυρομένης τὴν
στέρησιν· πατρὸς γὰρ ἠπίου πεῖραν εἰλήφεσαν ἅπαντες. 
Ὁπόσης δὲ τιμῆς τὸ σῶμα ἐκεῖνο τετύχηκε καὶ ὁπόσον ἐν
τοῖς βασιλείοις διέμεινε χρόνον, τῶν ἀρχόντων τὴν τοῦ
παιδὸς περιμενόντων ἐπάνοδον, περιττὸν ἡγοῦμαι
γράφειν, ἄλλων ταῦτα συγγεγραφότων· οἷς ῥᾴδιον
ἐντυχεῖν καὶ μαθεῖν ὅπως τῶν ὅλων ὁ πρύτανις γεραίρει
τοὺς εὔνους θεράποντας. Εἰ δέ τις ἐκείνοις διαπιστεῖ, τὰ
νῦν περὶ τὴν ἐκείνου θήκην καὶ τὸν ἀνδριάντα γινόμενα
βλέπων πιστευσάτω τοῖς γεγραμμένοις καὶ τῷ φήσαντι
δεσπότῃ· « Τοὺς δοξάζοντάς με δοξάσω καὶ οἱ
ἐξουθενοῦντές με ἐξουθενωθήσονται.  »
