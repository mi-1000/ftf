Λουσαμένῳ δὲ ἔνεστί σοι μὴ τὴν διὰ
τῶν αὐτῶν οἴκων αὖθις ἐπανιέναι, ἀλλὰ
ταχεῖαν τὴν ἐπὶ τὸ ψυχρὸν δι´ ἠρέμα θερμοῦ
οἰκήματος, καὶ ταῦτα πάντα ὑπὸ φωτὶ μεγάλῳ
καὶ πολλῇ τῇ ἔνδον ἡμέρᾳ. ὕψη πρὸς τούτοις
ἀνάλογα καὶ πλάτη τοῖς μήκεσι σύμμετρα καὶ
πανταχοῦ πολλὴ χάρις καὶ Ἀφροδίτη ἐπανθεῖ·
κατὰ γὰρ τὸν καλὸν Πίνδαρον, ἀρχομένου ἔργου
πρόσωπον χρὴ θέμεν τηλαυγές. τοῦτο δ´ ἂν εἴη
ἐκ τῆς αὐγῆς μάλιστα καὶ τοῦ φέγγους καὶ τῶν
φωταγωγῶν μεμηχανημένον. ὁ γὰρ σοφὸς ὡς ἀληθῶς
Ἱππίας τὸν μὲν ψυχροδόχον οἶκον εἰς βορρᾶν
προσκεχωρηκότα ἐποίησεν, οὐκ ἄμοιρον οὐδὲ
τοῦ μεσημβρινοῦ ἀέρος· τοὺς δὲ πολλοῦ τοῦ
θάλπους δεομένους νότῳ καὶ εὔρῳ καὶ ζεφύρῳ ὑπέθηκε.
τί δ´ ἄν σοι τὸ ἐπὶ τούτῳ λέγοιμι
παλαίστρας καὶ τὰς κοινὰς τῶν ἱματιοφυλακούντων
κατασκευὰς ταχεῖαν ἐπὶ τὸ λουτρὸν καὶ
μὴ διὰ μακροῦ τὴν ὁδὸν ἐχούσας τοῦ χρησίμου τε
καὶ ἀβλαβοῦς ἕνεκα;
Καὶ μή με ὑπολάβῃ τις μικρὸν ἔργον προθέμενον
κοσμεῖν τῷ λόγῳ προαιρεῖσθαι· τὸ γὰρ ἐν
τοῖς κοινοῖς καινὰ ἐπινοῆσαι κάλλους δείγματα,
οὐ μικρᾶς σοφίας ἔγωγε τίθεμαι, οἷον καὶ τόδε τὸ
ἔργον ὁ θαυμάσιος ἡμῖν Ἱππίας ἐπεδείξατο πάσας
ἔχον τὰς βαλανείου ἀρετάς, τὸ χρήσιμον, τὸ
εὔκαιρον, τὸ εὐφεγγές, τὸ σύμμετρον, τὸ τῷ τόπῳ
ἡρμοσμένον, τὸ τὴν χρείαν ἀσφαλῆ παρεχόμενον,
καὶ προσέτι τῇ ἄλλῃ περινοίᾳ κεκοσμημένον,
ἀφόδων μὲν ἀναγκαίων δυσὶν ἀναχωρήσεσιν,
ἐξόδοις δὲ πολλαῖς τεθυρωμένον, ὡρῶν δὲ διττὰς
δηλώσεις, τὴν μὲν δι´ ὕδατος καὶ μυκήματος, τὴν
δὲ δι´ ἡλίου ἐπιδεικνύμενον.
Ταῦτα ἰδόντα μὴ ἀποδοῦναι τὸν πρέποντα
ἔπαινον τῷ ἔργῳ οὐκ ἀνοήτου μόνον, ἀλλὰ καὶ
ἀχαρίστου, μᾶλλον δὲ βασκάνου μοι εἶναι ἔδοξεν.
ἐγὼ μὲν οὖν εἰς δύναμιν καὶ τὸ ἔργον καὶ τὸν
τεχνίτην καὶ δημιουργὸν ἠμειψάμην τῷ λόγῳ. εἰ
δὲ θεὸς παράσχοι καὶ λούσασθαί ποτε, πολλοὺς
οἶδα ἕξων τοὺς κοινωνήσοντάς μοι τῶν ἐπαίνων.
