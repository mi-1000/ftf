Τέλος δὲ θεωρῶν τοὺς ὑπολοίπους φίλους μέλλοντας
αὐτῷ τὰς χεῖρας προσφέρειν, φθάσας αὐτοὺς
καὶ νυκτὸς διαδρὰς ἀφίππευσεν εἰς τὰς Συρακούσας.
ἔτι δὲ νυκτὸς οὔσης παρῆλθεν εἰς τὴν ἀγορὰν τῶν
Συρακοσίων, καὶ καθίσας ἐπὶ τῶν βωμῶν ἱκέτης
ἐγένετο τῆς πόλεως, καὶ ἑαυτόν τε καὶ τὴν χώραν
ἧς ἦν κύριος παρέδωκε τοῖς Συρακοσίοις. τοῦ δὲ
πλήθους διὰ τὸ παράδοξον συρρέοντος εἰς τὴν ἀγοράν, 
οἱ μὲν ἄρχοντες συνήγαγον ἐκκλησίαν καὶ
προέθηκαν βουλὴν περὶ τοῦ Δουκετίου τί χρὴ
πράττειν. ἔνιοι μὲν οὖν τῶν δημηγορεῖν εἰωθότων
συνεβούλευον κολάζειν ὡς πολέμιον καὶ περὶ τῶν
ἡμαρτημένων τὴν προσήκουσαν ἐπιθεῖναι τιμωρίαν·
οἱ δὲ χαριέστατοι τῶν πρεσβυτέρων παριόντες ἀπεφαίνοντο
σώζειν τὸν ἱκέτην, καὶ τὴν τύχην καὶ τὴν
νέμεσιν τῶν θεῶν ἐντρέπεσθαι· δεῖν γὰρ σκοπεῖν
οὐ τί παθεῖν ἄξιός ἐστι Δουκέτιος, ἀλλὰ τί πρέπει
πρᾶξαι Συρακοσίοις· ἀποκτεῖναι γὰρ τὸν πεπτωκότα
τῇ τύχῃ μὴ προσῆκον, σώζειν δ´ ἅμα τὴν πρὸς
τοὺς θεοὺς εὐσέβειαν καὶ τὸν ἱκέτην ἄξιον εἶναι
τῆς τοῦ δήμου μεγαλοψυχίας. ὁ δὲ δῆμος ὥσπερ
τινὶ μιᾷ φωνῇ σώζειν πάντοθεν ἐβόα τὸν ἱκέτην.
Συρακόσιοι μὲν οὖν ἀπολύσαντες τῆς τιμωρίας τὸν
Δουκέτιον {ἱκέτην} ἐξέπεμψαν εἰς τὴν Κόρινθον,
καὶ ἐνταῦθα προστάξαντες καταβιοῦν τὴν ἱκανὴν
αὐτῷ χορηγίαν συναπέστειλαν. Ἡμεῖς δὲ παρόντες
ἐπὶ τὸν προηγούμενον ἐνιαυτὸν τῆς Ἀθηναίων στρατείας
ἐπὶ Κύπρον Κίμωνος ἡγουμένου, κατὰ τὴν
ἐν ἀρχῇ πρόθεσιν αὐτοῦ περιγράφομεν τήνδε τὴν βίβλον.
