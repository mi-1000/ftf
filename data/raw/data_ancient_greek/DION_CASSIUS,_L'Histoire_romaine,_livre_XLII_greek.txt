Μαθὼν οὖν τοῦτο ὁ Καῖσαρ, καὶ ἰδὼν ὅτι καὶ οἱ μεθ'ἑαυτοῦ
στρατευόμενοι πεπεισμένοι τε αὐτὸ οὕτως ἔχειν εἰσὶ καὶ φοβοῦνται, 
προσπαρέλαβέ τινα ἔκ τε τοῦ γένους τοῦ τῶν Σκιπιώνων ὄντα καὶ
τὴν προσηγορίαν ταύτην φέροντα ἐπεκαλεῖτο δὲ Σαλάττων,  
καὶ οὕτω τόν τε πλοῦν πρὸς Ἀδρύμητον ἐποιήσατο τὰ γὰρ ἐν τῇ
Οὐτικῇ ἰσχυρῶς ἐφρουρεῖτο, καὶ ἔλαθεν αὐτοὺς ἀνέλπιστος ὑπὸ τοῦ
χειμῶνος περαιωθείς.  
Ἐκβάντι δὲ αὐτῷ τῆς νεὼς συντυχία τοιάδε ἐγένετο, ὑφ'ἧς εἰ καί
τι φοβερὸν ὑπὸ τοῦ δαιμονίου σφίσιν ἐσημαίνετο, ἀλλὰ καὶ αὐτό γε
ἐκεῖνο ἐς ἀγαθὸν ἔτρεψεν· ἐπειδὴ γὰρ ἅμα τῷ τῆς γῆς ἐπιβῆναι
προσέπταισε, καὶ αὐτὸν πεσόντα ἐπὶ στόμα οἱ στρατιῶται ἰδόντες
ἠθύμησαν καὶ δυσανασχετήσαντες ἐθορύβησαν, οὐ διηπορήθη, 
ἀλλ'ἐκτείνας τὼ χεῖρε τήν τε γῆν, ὡς καὶ ἑκὼν δὴ πεσών, 
περιέλαβε καὶ κατεφίλησε, καὶ ἀναβοήσας εἶπεν « Ἔχω σε, Ἀφρική.»  
Ἐκ δὲ τούτου προσέβαλε μὲν τῷ Ἀδρυμήτῳ, ἀποκρουσθεὶς δὲ καὶ
προσέτι καὶ ἐκ τοῦ στρατοπέδου βιαίως ἐκβληθεὶς μετέστη πρὸς
πόλιν ἑτέραν Ῥούσπινα, καὶ δεχθεὶς ὑπ'αὐτῶν χειμάδιόν τε ἐν αὐτῇ
κατεσκευάσατο, καὶ ἐκεῖθεν ὁρμώμενος ἐπολέμει.
