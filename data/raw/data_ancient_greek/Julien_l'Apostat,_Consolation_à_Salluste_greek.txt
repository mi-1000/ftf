Ἐνταῦθα ὑπέρχεταί μοι καὶ τὸ θρυλλούμενον, ὡς
οὐκ εἰς Ἰλλυριοὺς μόνον, ἀλλὰ καὶ εἰς Θρᾷκας ἀφίξῃ καὶ
τοὺς περὶ τὴν θάλατταν ἐκείνην οἰκοῦντας Ἕλληνας, ἐν
οἷς γενομένῳ μοι καὶ τραφέντι πολὺς ἐντέτηκεν ἔρως
ἀνδρῶν τε καὶ χωρίων καὶ πόλεων. Ἴσως δὲ οὐ φαῦλος
οὐδὲ ἐκείνων ταῖς ψυχαῖς ἐναπολέλειπται ἔρως ἡμῶν, οἷς
εὖ οἶδ´ ὅτι τὸ λεγόμενον «ἀσπάσιος ἐλθὼν ἂν γένοιο»,
δικαίαν ἀμοιβὴν ἀντιδιδοὺς αὐτοῖς ὑπὲρ ὧν ἡμᾶς ἀπολέλοιπας
ἐνθάδε. Καὶ τοῦτο μὲν οὐχ ὡς εὐχόμενος (ἐπεὶ τό
γε ἰέναι πρὸς ἡμᾶς τὴν αὐτὴν ταχέως ἄμεινον), ἀλλ´ ὡς,
εἰ γένοιτο, καὶ πρὸς τοῦθ´ ἕξων οὐκ ἀπορρᾳθυμήτως οὐδὲ
ἀψυχαγωγήτως ἐννοῶ, συγχαίρων ἐκείνοις ὅτι σε παρ´
ἡμῶν ὄψονται. Κελτοῖς γὰρ ἐμαυτὸν ἤδη διὰ σὲ συντάττω,
ἄνδρα εἰς τοὺς πρώτους τῶν Ἑλλήνων τελοῦντα καὶ κατ´
εὐνομίαν καὶ κατὰ ἀρετὴν τὴν ἄλλην, καὶ ῥητορείαν ἄκρον
καὶ φιλοσοφίας οὐκ ἄπειρον, ἧς Ἕλληνες μόνοι τὰ κράτιστα
μετεληλύθασι, λόγῳ τἀληθές, ὥσπερ οὖν πέφυκε,
θηρεύσαντες, οὐκ ἀπίστοις μύθοις οὐδὲ παραδόξῳ τερατείᾳ
προσέχειν ἡμᾶς, ὥσπερ οἱ πολλοὶ τῶν βαρβάρων, ἐάσαντες.
Ἀλλὰ καὶ τοῦτο μὲν ὅπως ποτὲ ἔχει, τανῦν ἀφείσθω· σὲ
δὲ  ἄγοι μὲν.
θεὸς εὐμενής, ὅποι ποτ´ ἂν δέῃ πορεύεσθαι, Ξένιος δὲ
ὑποδέχοιτο καὶ Φίλιος εὔνους, ἄγοι τε διὰ γῆς ἀσφαλῶς,
κἂν εἰ πλεῖν δέοι, στορεννύσθω τὰ κύματα· πᾶσι δὲ φανείης
«φίλος καὶ τίμιος», ἡδὺς μὲν προσιών, ἀλγεινὸς δὲ ἀπολείπων
αὐτούς· στέργων δὲ ἡμᾶς ἥκιστα ποθήσαις ἀνδρὸς
ἑταίρου καὶ φίλου πιστοῦ κοινωνίαν· εὐμενῆ δὲ καὶ τὸν
αὐτοκράτορά σοι θεὸς ἀποφήναι καὶ τὰ ἄλλα πάντα κατὰ
νοῦν διδοίη, καὶ τὴν οἴκαδε παρ´ ἡμᾶς πορείαν ἀσφαλῆ
παρασκευάζοι καὶ ταχεῖαν. Ταῦτά σοι μετὰ τῶν καλῶν
κἀγαθῶν ἀνδρῶν συνεύχομαι, καὶ ἔτι πρὸς τούτοις
Οὖλέ τε καὶ μέγα χαῖρε, θεοὶ δέ τοι ὄλβια δοῖεν,
Νοστῆσαι οἶκόνδε φίλην ἐς πατρίδα γαῖαν.
