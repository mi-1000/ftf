Τέλος δή φησιν ὁ λόγος πάντα μὲν σημαίνεσθαι καὶ γίνεσθαι κατ'αἰτίας
μὲν πάντα, διττὰς δὲ ταύτας· καὶ τὰ μὲν ὑπὸ ψυχῆς, τὰ δὲ δι'ἄλλας αἰτίας
τὰς κύκλῳ. Πραττούσας δὲ ψυχὰς ὅσα πράττουσι κατὰ μὲν λόγον ποιούσας ὀρθὸν
παρ'αὑτῶν πράττειν, ὅταν πράττωσι, τὰ δ'ἄλλα ἐμποδιζομένας τὰ αὑτῶν
πράττειν, πάσχειν τε μᾶλλον ἢ πράττειν. Ὥστε τοῦ μὲν μὴ φρονεῖν ἄλλα αἴτια
εἶναι· καὶ ταῦτα ἴσως ὀρθὸν καθ'εἱμαρμένην λέγειν πράττειν, οἷς γε καὶ
δοκεῖ ἔξωθεν τὴν εἱμαρμένην αἴτιον εἶναι· τὰ δὲ ἄριστα παρ'ἡμῶν· ταύτης
γὰρ καὶ τῆς φύσεώς ἐσμεν, ὅταν μόνοι ὦμεν· καὶ τούς γε σπουδαίους τὰ
καλὰ πράττειν καὶ ἐπ'αὐτοῖς {τὰ καλὰ πράττειν}, τοὺς δὲ ἄλλους, καθ' 
ὅσον ἂν ἀναπνεύσωσι συγχωρηθέντες τὰ καλὰ πράττειν, οὐκ ἄλλοθεν λαβόντας
τὸ φρονεῖν, ὅταν φρονῶσι, μόνον δὲ οὐ κωλυθέντας.
