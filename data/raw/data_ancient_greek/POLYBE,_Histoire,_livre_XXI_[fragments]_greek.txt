Ὅτι Ἀριστόνικος ὁ τοῦ Πτολεμαίου τοῦ βασιλέως Αἰγύπτου εὐνοῦχος μὲν
ἦν, ἐκ παιδίου δ' ἐγεγόνει σύντροφος τῷ βασιλεῖ. Τῆς δ' ἡλικίας
προβαινούσης ἀνδρωδεστέραν εἶχεν ἢ κατ' εὐνοῦχον τόλμαν καὶ προαίρεσιν. 
Καὶ γὰρ φύσει στρατιωτικὸς ἦν καὶ τὴν πλείστην ἐποιεῖτο διατριβὴν ἐν
τούτοις καὶ περὶ ταῦτα. Παραπλησίως δὲ καὶ κατὰ τὰς ἐντεύξεις ἱκανὸς
ὑπῆρχε καὶ τὸν κοινὸν νοῦν εἶχεν, ὃ σπάνιόν ἐστι. Πρὸς δὲ τούτοις πρὸς
εὐεργεσίαν ἀνθρώπων πεφύκει καλῶς.
