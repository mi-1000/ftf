ΕΡΜΗΣ.
Τί οὖν πρὸς ταῦτα ἐρεῖς, ὦ Σύρε;
ΣΥΡΟΣ.
Ἀπροσδόκητον, ὦ ἄνδρες δικασταί, τὸν ἀγῶνα
τοῦτον ἀγωνίζομαι παρ´ ὑμῖν· πάντα γοῦν μᾶλλον
ἂν ἤλπισα ἢ τὸν Διάλογον τοιαῦτα ἐρεῖν
περὶ ἐμοῦ, ὃν παραλαβὼν ἐγὼ σκυθρωπὸν ἔτι
τοῖς πολλοῖς δοκοῦντα καὶ ὑπὸ τῶν συνεχῶν ἐρωτήσεων
κατεσκληκότα, καὶ ταύτῃ αἰδέσιμον μὲν
εἶναι δοκοῦντα, οὐ πάντῃ δὲ ἡδὺν οὐδὲ τοῖς πλήθεσι
κεχαρισμένον, πρῶτον μὲν αὐτὸν ἐπὶ γῆς
βαίνειν εἴθισα εἰς τὸν ἀνθρώπινον τοῦτον τρόπον,
μετὰ δὲ τὸν αὐχμὸν τὸν πολὺν ἀποπλύνας καὶ μειδιᾶν
καταναγκάσας ἡδίω τοῖς ὁρῶσι παρεσκεύασα,
ἐπὶ πᾶσι δὲ τὴν κωμῳδίαν αὐτῷ παρέζευξα, καὶ
κατὰ τοῦτο πολλήν οἱ μηχανώμενος τὴν εὔνοιαν
παρὰ τῶν ἀκουόντων, οἳ τέως τὰς ἀκάνθας τὰς ἐν
αὐτῷ δεδιότες ὥσπερ τὸν ἐχῖνον εἰς τὰς χεῖρας
λαβεῖν αὐτὸν ἐφυλάττοντο.
Ἀλλ´ ἐγὼ οἶδ´ ὅπερ μάλιστα λυπεῖ αὐτόν, ὅτι
μὴ τὰ γλίσχρα ἐκεῖνα καὶ λεπτὰ κάθημαι πρὸς
αὐτὸν σμικρολογούμενος, εἰ ἀθάνατος ἡ ψυχή,
καὶ πόσας κοτύλας ὁ θεὸς ὁπότε τὸν κόσμον
εἰργάσατο τῆς ἀμιγοῦς καὶ κατὰ ταὐτὰ ἐχούσης
οὐσίας ἐνέχεεν εἰς τὸν κρατῆρα ἐν ᾧ τὰ πάντα
ἐκεράννυτο, καὶ εἰ ἡ Ῥητορικὴ πολιτικῆς μορίου
εἴδωλον, κολακείας τὸ τέταρτον. χαίρει γὰρ οὐκ
οἶδ´ ὅπως τὰ τοιαῦτα λεπτολογῶν καθάπερ οἱ
τὴν ψώραν ἡδέως κνώμενοι, καὶ τὸ φρόντισμα
ἡδὺ αὐτῷ δοκεῖ καὶ μέγα φρονεῖ ἢν λέγηται ὡς οὐ
παντὸς ἀνδρός ἐστι συνιδεῖν ἃ περὶ τῶν ἰδεῶν
ὀξυδορκεῖ.
Ταῦτα δηλαδὴ καὶ παρ´ ἐμοῦ ἀπαιτεῖ καὶ τὰ
πτερὰ ἐκεῖνα ζητεῖ καὶ ἄνω βλέπει τὰ πρὸ τοῖν
ποδοῖν οὐχ ὁρῶν. ἐπεὶ τῶν γε ἄλλων ἕνεκα οὐκ
ἂν οἶμαι μέμψαιτό μοι, ὡς θοἰμάτιον τοῦτο τὸ
Ἑλληνικὸν περισπάσας αὐτοῦ βαρβαρικόν τι
μετενέδυσα, καὶ ταῦτα βάρβαρος αὐτὸς εἶναι
δοκῶν· ἠδίκουν γὰρ ἂν τὰ τοιαῦτα εἰς αὐτὸν
παρανομῶν καὶ τὴν πάτριον ἐσθῆτα λωποδυτῶν.
Ἀπολελόγημαι ὡς δυνατὸν ἐμοί· ὑμεῖς δὲ
ὁμοίαν τῇ πάλαι τὴν ψῆφον ἐνέγκατε.
ΕΡΜΗΣ.
Βαβαί, δέκα ὅλαις κρατεῖς· ὁ γὰρ αὐτὸς ἐκεῖνος
ὁ πάλαι οὐδὲ νῦν ὁμόψηφός ἐστιν. ἀμέλει
τοῦτο ἔθος ἐστίν, καὶ πᾶσι τὴν τετρυπημένην
οὗτος φέρει· καὶ μὴ παύσαιτο φθονῶν τοῖς ἀρίστοις.
ἀλλ´ ὑμεῖς μὲν ἄπιτε ἀγαθῇ τύχῃ, αὔριον
δὲ τὰς λοιπὰς δικάσομεν.
