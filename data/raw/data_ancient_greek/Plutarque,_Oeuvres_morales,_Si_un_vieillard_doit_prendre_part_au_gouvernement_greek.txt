Οὕτω διὰ πολλῶν τρόπων τῆς πολιτείας
οὐδὲν ἀποκωλύει τοὺς γέροντας ὠφελεῖν τὸ κοινὸν
ἀπὸ τῶν βελτίστων, λόγου καὶ γνώμης καὶ παρρησίας
καὶ φροντίδος πινυτῆς, ὡς δὴ ποιηταὶ λέγουσιν.
οὐ γὰρ αἱ χεῖρες ἡμῶν οὐδ´ οἱ πόδες, οὐδ´
ἡ τοῦ σώματος ῥώμη κτῆμα καὶ μέρος ἐστὶ τῆς
πόλεως μόνον, ἀλλὰ πρῶτον ἡ ψυχὴ καὶ τὰ τῆς
ψυχῆς κάλλη, δικαιοσύνη καὶ σωφροσύνη καὶ
φρόνησις· ὧν ὀψὲ καὶ βραδέως τὸ οἰκεῖον ἀπολαμβανόντων,
ἄτοπόν ἐστι τὴν μὲν οἰκίαν καὶ τὸν ἀγρὸν
ἀπολαύειν καὶ τὰ λοιπὰ χρήματα καὶ κτήματα,
κοινῇ δὲ τῇ πατρίδι καὶ τοῖς πολίταις μηκέτι
χρησίμους εἶναι διὰ τὸν χρόνον, οὐ τοσοῦτον τῶν
ὑπηρετικῶν παραιρούμενον δυνάμεων, ὅσον ταῖς
ἡγεμονικαῖς καὶ πολιτικαῖς προστίθησι. διὸ καὶ
τῶν Ἑρμῶν τοὺς πρεσβυτέρους ἄχειρας καὶ ἄποδας
ἐντεταμένους δὲ τοῖς μορίοις δημιουργοῦσιν, αἰνιττόμενοι
τῶν γερόντων ἐλάχιστα δεῖσθαι διὰ τοῦ
σώματος ἐνεργούντων, ἐὰν τὸν λόγον ἐνεργόν, ὡς
προσήκει, καὶ γόνιμον ἔχωσιν.
