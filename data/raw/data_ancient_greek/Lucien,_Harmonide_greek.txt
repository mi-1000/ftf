Καὶ γὰρ οὐδὲ ἐκεῖνό μοι ἱκανόν, εἰ πολλοὶ
ἐθαύμασαν πρότερον, εἰ ἔνδοξος ἤδη ἐγώ, εἰ
ἐπαινοῦνται πρὸς τῶν ἀκουσάντων οἱ λόγοι.
πάντα ἐκεῖνα ὑπηνέμια ὀνείρατα, φασί, καὶ
ἐπαίνων σκιαί. τὸ δ´ ἀληθὲς ἐν τῷ παρόντι
δειχθήσεται· οὗτος ἀκριβὴς ὅρος τῶν ἐμῶν,
οὐδὲν ἀμφίδοξον ἔτι οὐδ´ ὡς ἄν τις ἐνδοιάσειεν,
ἀλλ´ ἢ ἄριστον κατὰ παιδείαν δεήσει νομίζεσθαι,
σοί γε δόξαν, ἢ πάντωνεὐφημεῖν δὲ χρὴ πρὸς
οὕτω μέγαν ἀγῶνα χωροῦντα. δόξαιμεν γάρ, ὦ
θεοί, λόγου ἄξιοι καὶ βεβαιώσαιτε ἡμῖν τὸν παρὰ
τῶν ἄλλων ἔπαινον, ὡς τὸ λοιπὸν θαρροῦντας ἐς
τοὺς πολλοὺς παρεῖναι. πᾶν γὰρ ἤδη στάδιον
ἧττον φοβερὸν τῷ Ὀλύμπια τὰ μεγάλα νενικηκότι.
