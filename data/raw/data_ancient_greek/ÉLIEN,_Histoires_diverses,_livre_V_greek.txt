Αἰσχύλος ὁ τραγῳδὸς ἐκρίνετο ἀσεβείας ἐπί τινι
δράματι. ἑτοίμων οὖν ὄντων Ἀθηναίων βάλλειν αὐτὸν
λίθοις, Ἀμεινίας ὁ νεώτερος ἀδελφὸς διακαλυψάμενος
τὸ ἱμάτιον ἔδειξε τὸν πῆχυν ἔρημον τῆς χειρός. 
ἔτυχε δὲ ἀριστεύων ἐν Σαλαμῖνι ὁ Ἀμεινίας
ἀποβεβληκὼς τὴν χεῖρα, καὶ πρῶτος Ἀθηναίων τῶν
ἀριστείων ἔτυχεν. ἐπεὶ δὲ εἶδον οἱ δικασταὶ τοῦ ἀνδρὸς
τὸ πάθος, ὑπεμνήσθησαν τῶν ἔργων αὐτοῦ, καὶ
ἀφῆκαν τὸν Αἰσχύλον.
Ταραντίνων πολιορκουμένων ὑπὸ Ἀθηναίων καὶ
μελλόντων ἁλῶναι λιμῷ οἱ Ῥηγῖνοι ἐψηφίσαντο μίαν
ἡμέραν ἐν ταῖς δέκα νηστεύειν καὶ ἐκείνης τὰς τροφὰς
ἐκχωρῆσαι Ταραντίνοις. ἀποστάντων οὖν αὐτῶν
ἐσώθησαν, καὶ μεμνημένοι τοῦ πάθους ἑορτὴν ἄγουσι
τὴν καλουμένην Νηστείαν οἱ Ταραντῖνοι.
Λέγει τις λόγος τὴν φήμην τὴν κατὰ τῆς Μηδείας
ψευδῆ εἶναι· μὴ γὰρ αὐτὴν ἀποκτεῖναι τὰ τέκνα ἀλλὰ
Κορινθίους. τὸ δὲ μυθολόγημα τοῦτο ὑπὲρ τῆς Κολχίδος
καὶ τὸ δρᾶμα Εὐριπίδην φασὶ διαπλάσαι δεηθέντων
Κορινθίων, καὶ ἐπικρατῆσαι τοῦ ἀληθοῦς τὸ
ψεῦδος διὰ τὴν τοῦ ποιητοῦ ἀρετήν. ὑπὲρ δὲ τοῦ
τολμήματός φασι τῶν παίδων μέχρι τοῦ νῦν ἐναγίζουσι
τοῖς παισὶ Κορίνθιοι, οἱονεὶ δασμὸν τούτοις ἀποδιδόντες.
