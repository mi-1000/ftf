Ὅτι δεῖ τοῖς μὲν πολεμίοις εἶναι φοβερώτατον, 
τοῖς δὲ φίλοις διαμένειν βέβαια προσηνέστατον.
Ἐπειδὴ κατ´ ἐκεῖνον τὸν καιρὸν ἀγνοήσαντες τὸ
συμφέρον τοῖς πρὸς χάριν λόγοις ἐπηκολουθήσατε,
νῦν τοῖς ἔργοις ἑωρακότες τὰ κατὰ τὴν χώραν
ἀτυχήματα μεταδιδάχθητε.
Τὸ μὲν γὰρ ἀγνοῆσαί ποτε κατὰ τὸν βίον ἐστὶν
ἀνθρώπου, τὸ δὲ ἐπὶ τοῖς αὐτοῖς πράγμασι πλεονάκις
ἁμαρτάνειν τέλεον ἐξεστηκότος τοῖς λογισμοῖς.
ὅσῳ γὰρ πλείοσιν ἐλαττώμασι περιπεπτώκαμεν,
τοσούτῳ μείζονος τιμωρίας ἄξιοι τυχεῖν ὑπάρχομεν.
Ἐπὶ τοσοῦτον γάρ τινες τῶν πολιτῶν προεληλύθασι
πλεονεξίας ὥστε βούλεσθαι τοὺς ἰδίους οἴκους
λαμπροὺς κατασκευάζειν ἐκ τῶν τῆς πατρίδος
ἀτυχημάτων.
Οἱ δὲ περὶ τοὺς βοηθοῦντας τοῖς ἄλλοις ἀνομήσαντες
πῶς ἂν χρήσαιντο περὶ αὑτῶν;
Ὅτι δεῖ τοῖς μὲν ἡμαρτημένοις δοῦναι συγγνώμην, 
εἰς δὲ τὸν λοιπὸν χρόνον ἔχειν εἰρήνην.
Ὅτι οὐ δεῖ τοὺς ἁμαρτήσαντας ἐκ παντὸς τρόπου
κολάζειν, ἀλλὰ τοὺς ἐπὶ τοῖς ἡμαρτημένοις μὴ
μεταδιδασκομένους.
Ὅτι προτερεῖ παρὰ τοῖς ἀνθρώποις ἡ μὲν ἐπιείκεια
τῆς ὀργῆς, ἡ δὲ εὐεργεσία τῆς τιμωρίας.
Ὅτι καλὸν καὶ εὔθετόν ἐστι λύειν μὲν τὴν ἔχθραν,
ἀντεισάγειν δὲ φιλίαν. ὅταν γὰρ εἰς ἀπορίαν ἔλθῃ
ὁ ἄνθρωπος, ἐπὶ πρώτην τὴν τῶν φίλων ἀρωγὴν
ὁρμᾶν εἴωθεν. 
Ὅτι ὅταν εἰς ἀπορίαν ἔλθῃ στρατιώτης ἀλλόφυλος, 
ἐπὶ πρώτην τὴν τῶν φίλων ἁρπαγὴν ὁρμᾶν εἴωθεν. 
Ἔμφυτος γὰρ οὖσα τοῖς βασιλεῦσιν ἡ τοῦ πλέονος
ἐπιθυμία τοιαύτης οὐκ ἀφέξεται πόλεως.
Ὅτι ἔμφυτος οὖσα τοῖς ἀνθρώποις ἡ τοῦ
πλείονος ἐπιθυμία τῆς τοιαύτης ὁρμῆς οὐδ´ ὅλως
ἀφέξεται.
Δεῖ γὰρ τὸ τῆς ὑπερηφανίας μέγεθος καὶ τὸ τῆς
ἐσθῆτος τυραννικὸν οἴκοι φυλάττειν, εἰς δὲ πόλιν
ἐλευθέραν εἰσιόντα τοῖς ἐνθάδε νόμοις πείθεσθαι.
Οὗ γάρ τις τὸ γένος καὶ τὴν βασιλείαν κεκληρονόμηκε, 
τούτου θελήσει καὶ τῆς εὐδοξίας γενέσθαι
διάδοχος· αἰσχρὸν γάρ ἐστι τὸ μὲν ὄνομα
φέρειν Πύρρου τοῦ Ἀχιλλέως, ταῖς δὲ πράξεσι
φαίνεσθαι Θερσίτην.
Ὅσῳ γάρ τις πλείονος κυριεύει δόξης, τοσούτῳ
μείζονα χάριν ἕξει τοῖς αἰτίοις τῶν εὐτυχημάτων.
ὥστε ὧν δύναταί τις τυγχάνειν μετὰ δόξης καὶ
χάριτος, τούτων οὐκ ἂν ἐπιθυμήσαι μετὰ ἀδικίας
καὶ ὀνείδους κυριεῦσαι.
Καλὸν οὖν ἐστιν, ὦ ἄνθρωποι, ἐν τοῖς ἀλλοτρίοις
ἁμαρτήμασι περὶ τῆς ἰδίας ἀσφαλείας λαμβάνειν
τὴν πεῖραν.
Ὅτι οὐ δεῖ προκρίνειν τινὰ τῆς μὲν συγγενείας
τὴν ἀλλοτριότητα, τῆς δὲ τῶν συμμάχων εὐνοίας τὸ
τῶν πολεμίων μῖσος.
