Τί δὴ τὸ πάντων αἴτιον τούτων, καὶ τί δή ποθ´ ἅπαντ´
εἶχε καλῶς τότε, καὶ νῦν οὐκ ὀρθῶς; ὅτι τότε μὲν πράττειν
καὶ στρατεύεσθαι τολμῶν αὐτὸς ὁ δῆμος δεσπότης τῶν
πολιτευομένων ἦν καὶ κύριος αὐτὸς ἁπάντων τῶν ἀγαθῶν, καὶ
ἀγαπητὸν ἦν παρὰ τοῦ δήμου τῶν ἄλλων ἑκάστῳ καὶ τιμῆς
καὶ ἀρχῆς καὶ ἀγαθοῦ τινος μεταλαβεῖν· νῦν δὲ τοὐναντίον
κύριοι μὲν οἱ πολιτευόμενοι τῶν ἀγαθῶν, καὶ διὰ τούτων
ἅπαντα πράττεται, ὑμεῖς δ´ ὁ δῆμος, ἐκνενευρισμένοι καὶ
περιῃρημένοι χρήματα, συμμάχους, ἐν ὑπηρέτου καὶ
προσθήκης μέρει γεγένησθε, ἀγαπῶντες ἐὰν μεταδιδῶσι θεωρικῶν
ὑμῖν ἢ Βοηδρόμια πέμψωσιν οὗτοι, καὶ τὸ πάντων ἀνδρειότατον, 
τῶν ὑμετέρων αὐτῶν χάριν προσοφείλετε. οἱ δ´ ἐν
αὐτῇ τῇ πόλει καθείρξαντες ὑμᾶς ἐπάγους´ ἐπὶ ταῦτα καὶ
τιθασεύουσι χειροήθεις αὑτοῖς ποιοῦντες. ἔστι δ´ οὐδέποτ´,
οἶμαι, μέγα καὶ νεανικὸν φρόνημα λαβεῖν μικρὰ καὶ φαῦλα
πράττοντας· ὁποῖ´ ἄττα γὰρ ἂν τἀπιτηδεύματα τῶν ἀνθρώπων
ᾖ, τοιοῦτον ἀνάγκη καὶ τὸ φρόνημ´ ἔχειν. ταῦτα μὰ
τὴν Δήμητρ´ οὐκ ἂν θαυμάσαιμ´ εἰ μείζων εἰπόντι ἐμοὶ γένοιτο
παρ´ ὑμῶν βλάβη τῶν πεποιηκότων αὐτὰ γενέσθαι·
οὐδὲ γὰρ παρρησία περὶ πάντων ἀεὶ παρ´ ὑμῖν ἐστιν, ἀλλ´
ἔγωγ´ ὅτι καὶ νῦν γέγονεν θαυμάζω.
Ἐὰν οὖν ἀλλὰ νῦν γ´ ἔτι ἀπαλλαγέντες τούτων τῶν
ἐθῶν ἐθελήσητε στρατεύεσθαί τε καὶ πράττειν ἀξίως ὑμῶν
αὐτῶν, καὶ ταῖς περιουσίαις ταῖς οἴκοι ταύταις ἀφορμαῖς
ἐπὶ τὰ ἔξω τῶν ἀγαθῶν χρῆσθαι, ἴσως ἄν, ἴσως, ὦ ἄνδρες
Ἀθηναῖοι, τέλειόν τι καὶ μέγα κτήσαισθ´ ἀγαθὸν καὶ τῶν
τοιούτων λημμάτων ἀπαλλαγείητε, ἃ τοῖς {ἀσθενοῦσι} 
παρὰ τῶν ἰατρῶν σιτίοις {διδομένοις} ἔοικε. καὶ γὰρ ἐκεῖν´ οὔτ´
ἰσχὺν ἐντίθησιν οὔτ´ ἀποθνῄσκειν ἐᾷ· καὶ ταῦθ´ ἃ νέμεσθε
νῦν ὑμεῖς, οὔτε τοσαῦτ´ ἐστὶν ὥστ´ ὠφέλειαν ἔχειν τινὰ
διαρκῆ, οὔτ´ ἀπογνόντας ἄλλο τι πράττειν ἐᾷ, ἀλλ´ ἔστι
ταῦτα τὴν ἑκάστου ῥᾳθυμίαν ὑμῶν ἐπαυξάνοντα. οὐκοῦν
σὺ μισθοφορὰν λέγεις; φήσει τις. καὶ παραχρῆμά γε τὴν
αὐτὴν σύνταξιν ἁπάντων, ὦ ἄνδρες Ἀθηναῖοι, ἵνα τῶν κοινῶν
ἕκαστος τὸ μέρος λαμβάνων, ὅτου δέοιθ´ ἡ πόλις, τοῦθ´
ὑπάρχοι. ἔξεστιν ἄγειν ἡσυχίαν· οἴκοι μένων βελτίων, τοῦ
δι´ ἔνδειαν ἀνάγκῃ τι ποιεῖν αἰσχρὸν ἀπηλλαγμένος. συμβαίνει
τι τοιοῦτον οἷον καὶ τὰ νῦν· στρατιώτης αὐτὸς ὑπάρχων
ἀπὸ τῶν αὐτῶν τούτων λημμάτων, ὥσπερ ἐστὶ δίκαιον
ὑπὲρ τῆς πατρίδος. ἔστι τις ἔξω τῆς ἡλικίας ὑμῶν· ὅς´
οὗτος ἀτάκτως νῦν λαμβάνων οὐκ ὠφελεῖ, ταῦτ´ ἐν ἴσῃ τάξει
λαμβάνων πάντ´ ἐφορῶν καὶ διοικῶν ἃ χρὴ πράττεσθαι.
ὅλως δ´ οὔτ´ ἀφελὼν οὔτε προσθείς, πλὴν μικρῶν, τὴν
ἀταξίαν ἀνελὼν εἰς τάξιν ἤγαγον τὴν πόλιν, τὴν αὐτὴν τοῦ
λαβεῖν, τοῦ στρατεύεσθαι, τοῦ δικάζειν, τοῦ ποιεῖν τοῦθ´ ὅ
τι καθ´ ἡλικίαν ἕκαστος ἔχοι καὶ ὅτου καιρὸς εἴη, τάξιν
ποιήσας. οὐκ ἔστιν ὅπου μηδὲν ἐγὼ ποιοῦσι τὰ τῶν ποιούντων
εἶπον ὡς δεῖ νέμειν, οὐδ´ αὐτοὺς μὲν ἀργεῖν καὶ
σχολάζειν καὶ ἀπορεῖν, ὅτι δ´ οἱ τοῦ δεῖνος νικῶσι ξένοι,
ταῦτα πυνθάνεσθαι· ταῦτα γὰρ νυνὶ γίγνεται.  καὶ οὐχὶ
μέμφομαι τὸν ποιοῦντά τι τῶν δεόντων ὑπὲρ ὑμῶν, ἀλλὰ
καὶ ὑμᾶς ὑπὲρ ὑμῶν αὐτῶν ἀξιῶ πράττειν ταῦτ´ ἐφ´ οἷς ἑτέρους
τιμᾶτε, καὶ μὴ παραχωρεῖν, ὦ ἄνδρες Ἀθηναῖοι, τῆς τάξεως,
ἣν ὑμῖν οἱ πρόγονοι τῆς ἀρετῆς μετὰ πολλῶν καὶ καλῶν
κινδύνων κτησάμενοι κατέλιπον.
Σχεδὸν εἴρηχ´ ἃ νομίζω συμφέρειν· ὑμεῖς δ´ ἕλοισθ´ ὅ τι
καὶ τῇ πόλει καὶ ἅπασι συνοίσειν ὑμῖν μέλλει.
