Μνημονεύει τοῦ φάγρου καὶ Στράττις ἐν Λημνομέδᾳ·
Πολλοὺς δὴ μεγάλους τε φάγρους ἐγκάψας.
Καὶ ἐν Φιλοκτήτῃ·
Κᾆτ´ εἰς ἀγορὰν ἐλθόντες ἁδροὺς
ὀψωνοῦσιν μεγάλους τε φάγρους
καὶ Κωπᾴδων ἁπαλῶν τεμάχη
στρογγυλοπλεύρων.
Ἐστὶ δὲ καὶ γένος λίθου φάγρος. Ἡ γὰρ ἀκόνη κατὰ Κρῆτας φάγρος,  ὥς φησι
Σιμίας.
ΧΑΝΝΑΙ. Ἐπίχαρμος ἐν Ἥβας γάμῳ·
Μεγαλοχάσμονάς τε χάννας κἠκτραπελογάστορας
ὄνους.
Νουμήνιος ἐν Ἁλιευτικῷ·
Χάννους τ´ ἐγχέλυάς τε καὶ ἐννυχίην πύτινον.
Μνημονεύει δ´ αὐτοῦ καὶ Δωρίων ἐν τῷ περὶ ἰχθύων.
Ἀριστοτέλης δὲ ἐν τῷ περὶ ζωικῶν ποικιλερυθρομέλαιναν αὐτὴν ὀνομάζει καὶ
ποικιλόγραμμον διὰ τὸ μελαίναις γραμμαῖς πεποικίλθαι.
ΧΡΟΜΙΣ.Κκαὶ τούτου μνημονεύει Ἐπίχαρμος λέγων·
Καὶ σκιφίας χρόμιός θ´, ὃς ἐν τῷ ἦρι καττον Ἀνάνιον
ἰχθύων πάντων ἄριστος.
Νουμήνιος δ´ ἐν Ἁλιευτικῷ·
Ὕκην ἢ κάλλιχθυν, ὁτὲ χρόμιν, ἄλλοτε δ´ ὀρφόν.
Καὶ Ἀρχέστρατος·
Τὸν χρόμιν ἐν Πέλλῃ λήψῃ μέγαν (ἐστὶ δὲ πίων
ἂν θέρος ᾖ) καὶ ἐν Ἀμβρακίᾳ.
ΧΡΥΣΟΦΡΥΣ. Ἄρχιππος ἐν Ἰχθύσιν·
Ἱεροὺς Ἀφροδίτης χρυσόφρυς Κυθηρίας.
Τοὺς δ´ ἰχθῦς τούτους φησὶν Ἱκέσιος καὶ τῇ γλυκύτητι καὶ τῇ ἄλλῃ εὐστομίᾳ
πάντων εἶναι ἀρίστους. Εἰσὶ δὲ καὶ τροφιμώτατοι. Τίκτουσι δέ, ὥς φησιν
Ἀριστοτέλης, ὁμοίως τοῖς κεστρεῦσιν οὗ ἂν ποταμοὶ ῥέωσιν. Μνημονεύει δ´ αὐτῶν
καὶ Ἐπίχαρμος ἐν Μούσαις καὶ Δωρίων ἐν τῷ περὶ ἰχθύων. Εὔπολις δ´ ἐν Κόλαξί
φησιν·
Δραχμῶν ἑκατὸν ἰχθῦς ἐώνημαι μόνον
ὀκτὼ λάβρακας, χρυσόφρυς δὲ δώδεκα.
Ὁ δὲ σοφὸς Ἀρχέστρατος ἐν ταῖς ὑποθήκαις λέγει·
Χρύσοφρυν ἐξ´ Ἐφέσου τὸν πίονα μὴ παράλειπε,
ὃν κεῖνοι καλέουσιν ἰωνίσκον· λαβὲ δ´ αὐτὸν
θρέμμα Σελινοῦντος σεμνοῦ. Πλῦνον δέ νιν ὀρθῶς,
εἶθ´ ὅλον ὀπτήσας παράθες, κἂν ᾖ δεκάπηχυς.
ΧΑΛΚΙΔΕΣ καὶ τὰ ὅμοια, θρίσσαι, τριχίδες, ἐρίτιμοι. Ἱκέσιός φησιν·
«Αἱ λεγόμεναι χαλκίδες καὶ οἱ τράγοι καὶ αἱ ῥαφίδες καὶ αἱ θρίσσαι ἀχυρώδεις
καὶ ἀλιπεῖς καὶ ἄχυλοι. Ἐπίχαρμος δ´ ἐν Ἥβας γάμῳ·
Χαλκίδες θ´ ὕες τε ἱέρακές τε χὠ πίων κύων.
Δωρίων δὲ χαλκιδικὰς αὐτὰς ὀνομάζει. Νουμήνιος δέ φησι·
Σὺ δ´ ἂν καὶ χαλκίδ´ ἐκείνην
αὕτως ἀμπείραις ὀλίγην καὶ μαινίδα.
Διαφέρει δὲ τῆς χαλκίδος ὁ χαλκεύς, οὗ μνημονεύει Ἡρακλείδης ἐν Ὀψαρτυτικῷ καὶ
Εὐθύδημος ἐν τῷ περὶ ταρίχων λέγων αὐτοὺς γίνεσθαι ἐν τῇ Κυζικηνῶν χώρᾳ
περιφερεῖς τε εἶναι καὶ κυκλοειδεῖς. ΘΡΙΣΣΩΝ δὲ μέμνηται Ἀριστοτέλης ἐν τῷ περὶ
ζῴων καὶ ἰχθύων ἐν τούτοις· 
«Μόνιμα θρίσσα, ἐγκρασίχολος, μεμβράς, κορακῖνος, ἐρυθρῖνος, τριχίς.» 
ΤΡΙΧΙΔΩΝ δὲ Εὔπολις ἐν Κόλαξιν·
ἐκεῖνος ἦν φειδωλός, ὃς ἐπὶ τοῦ βίου
πρὸ τοῦ πολέμου μὲν τριχίδας ὠψώνης´ ἅπαξ,
ὅτε τἀν Σάμῳ δ´ ἦν, ἡμιωβελίου κρέα.
Ἀριστοφάνης Ἱππεῦσι·
Αἱ τριχίδες εἰ γενοίαθ´ ἑκατὸν τοὐβολοῦ.
Δωρίων δ´ ἐν τῷ περὶ ἰχθύων καὶ τῆς ποταμίας μέμνηται θρίσσης καὶ τὴν τριχίδα
τριχίαν ὀνομάζει. Νικοχάρης Λημνίαις·
Τριχίας δὲ καὶ τὰς πρημνάδας τὰς θυννίδας
ἐπὶ δεῖπνον ἡκούσας ὑπερπληθεῖς ...
Πρημνάδας δὲ τὰς θυννίδας ἔλεγον. Πλάτων Εὐρώπῃ·
Ἁλιευόμενός ποτ´ αὐτὸν εἷλον ἀνδράχνῃ
μετὰ πρημνάδων κἄπειτ´ ἀφῆχ´ ὅτι ἦν βόαξ.
Ὁμοίως δὲ καὶ Ἀριστοτέλης ἐν πέμπτῳ ζῴων μορίων· ἐν δὲ τῷ ἐπιγραφομένῳ περὶ
ζωικῶν τριχίδα. Τῶν δὲ λεγομένων ἐσθ´ ὅτι ἥδεται ὀρχήσει καὶ ᾠδῇ καὶ ἀκούσασα
ἀναπηδᾷ ἐκ τῆς θαλάσσης. 
Τῶν δὲ ἐριτίμων μέμνηται Δωρίων ἐν τῷ περὶ Ἰχθύων λέγων κατὰ τὸ αὐτὸ ποιεῖν
ταῖς χαλκίσιν, ἡδεῖς δ´ εἶναι τὰς ἐν ὑποτρίμματι. Ἐπαίνετος δέ (ἐν τῷ περὶ
ἰχθύων) φησι· 
«Γαλῆν, σμαρίδα, ἢν ἔνιοι καλοῦσι κυνὸς εὐναί, χαλκίδας, ἃς καλοῦσι καὶ
σαρδίνους,  ἐριτίμους, ἱέρακα, χελιδόνα.»
Ἀριστοτέλης δ´ ἐν πέμπτῳ ζῴων ἱστορίας σαρδίνους αὐτὰς καλεῖ. Καλλίμαχος δ´ ἐν
ἐθνικαῖς ὀνομασίαις γράφει οὕτως· 
«Ἐγκρασίχολος, ἐρίτιμος Χαλκηδόνιοι. Τριχίδια, χαλκίς, ἴκταρ, ἀθερίνη.» 
Ἐν ἄλλῳ δὲ μέρει καταλέγων ἰχθύων ὀνομασίας φησίν· 
«Ὄζαινα, ὀσμύλιον Θούριοι. Ἴωπες, ἐρίτιμοι Ἀθηναῖοι.» 
Τῶν δὲ ἰώπων μνημονεύει Νίκανδρος ἐν βʹ Οἰταικῶν·
Ὡς δ´ ὁπότ´ ἀμφ´ ἀγέλῃσι νεηγενέεσσιν ἰώπων
ἢ φάγροι ἢ σκῶπες ἀρείονες ἠὲ καὶ ὀρφός.
Ἀριστοφάνης δ´ ἐν Ὁλκάσιν·
Ὦ κακοδαίμων ὅστις ἐν ἅλμῃ πρῶτον τριχίδων ἀπεβάφθη.
Τοὺς γὰρ εἰς τὸ ἀπανθρακίζειν ἐπιτηδείους ἰχθῦς εἰς ἅλμην ἀπέβαπτον, ἣν καὶ
Θασίαν ἐκάλουν ἅλμην. Ὡς καὶ ἐν Σφηξὶν ὁ αὐτός φησιν ποιητής·
Καὶ γὰρ πρότερον δὶς ἀνθρακίδων ἅλμην πιών.
ΘΡΑΙΤΤΑΙ. Ἐπεὶ δ´ ἐνταῦθα τοῦ λόγου ἐσμὲν προδιειλέγμεθά τε περὶ θρισσῶν, 
φέρε εἴπωμεν τίνες εἰσὶν αἱ παρὰ Ἀρχίππῳ ἐν Ἰχθύσι τῷ δράματι θρᾷτται. κατὰ τὰς
συγγραφὰς γὰρ τῶν ἰχθύων καὶ Ἀθηναίων ταυτὶ πεποίηκεν· 
«Ἀποδοῦναι δ´ ὅσα ἔχομεν ἀλλήλων, ἡμᾶς μὲν τὰς Θρᾴττας καὶ Ἀθερίνην τὴν
αὐλητρίδα καὶ Σηπίαν τὴν Θύρσου καὶ τοὺς Τριγλίας καὶ Εὐκλείδην τὸν ἄρξαντα καὶ
Ἀναγυρουντόθεν τοὺς Κορακίωνας καὶ Κωβιοῦ τοῦ Σαλαμινίου τὸν τόκον καὶ
Βάτραχον τὸν πάρεδρον τὸν ἐξ Ὠρεοῦ.» 
Ἐν τούτοις ἄν τις ζητήσειε ποίας θρᾴττας παρὰ τοῖς ἰχθύσιν εἶναι συμβέβηκεν, ἃς
ἀποδοῦναι τοῖς ἀνθρώποις συντίθενται. Ἐπεὶ οὖν ἰδίᾳ μοι συγγέγραπταί τι περὶ
τούτου, αὐτὰ τὰ καιριώτατα νῦν λέξω.  Ἰχθύδιον οὖν ἐστιν ἀληθῶς ἡ θρᾷττα
θαλάττιον. Καὶ μνημονεύει αὐτοῦ Μνησίμαχος ἐν Ἱπποτρόφῳ· ποιητὴς δ´ ἐστὶν οὗτος
τῆς μέσης κωμῳδίας· λέγει δ´ οὕτως·
Μύλλος, λεβίας, σπάρος, αἰολίας,
θρᾷττα, χελιδών, καρίς, τευθίς.
Δωρόθεος δ´ ὁ Ἀσκαλωνίτης ἐν τῷ ὀγδόῳ πρὸς τοῖς ἑκατὸν τῆς λέξεων συναγωγῆς
θέτταν γράφει, ἤτοι ἡμαρτημένῳ περιτυχὼν τῷ δράματι ἢ διὰ τὸ ἄηθες τοῦ ὀνόματος
αὐτὸς διορθώσας ἐξήνεγκεν. Ὅλως δ´ οὐδ´ ἔστι τὸ  ὄνομα παρὰ οὐδενὶ
τῶν Ἀττικῶν.  Ὅτι δὲ θρᾷτταν ἔλεγον τὸ θαλάττιον ἰχθύδιον καὶ Ἀναξανδρίδης
παρίστησιν ἐν Λυκούγρῳ λέγων οὕτως·
Καὶ συμπαίζειν κορακινιδίοις
μετὰ περκιδίων καὶ θρᾳττιδίων.
Καὶ Ἀντιφάνης ἐν Τυρρηνῷ.
Δήμου δ´ Ἁλαιεύς ἐστιν.  Ἓν γὰρ τοῦτό μοι
τὸ λοιπόν ἐστιν, καὶ κακῶς ἀκούσομαι. 
Τί δῆτα τοῦτο;  Θρᾷτταν ἢ ψῆττάν τιν´ ἢ
μύραιναν ἢ κακόν τί μοι δώσει μέγα
θαλάττιον.
ΨΗΤΤΑΙ. Ταύτας Διοκλῆς ἐν τοῖς ξηροτέροις καταριθμεῖται.  Σπεύσιππος
δ´ ἐν βʹ Ὁμοίων παραπλήσιά φησιν εἶναι ψῆτταν, βούγλωσσον, ταινίαν. Ἀριστοτέλης
δ´ ἐν εʹ ζῴων μορίων γράφει·
«Ὁμοίως δὲ καὶ τῶν ἰχθύων οἱ πλεῖστοι ἅπαξ τίκτουσιν, οἷον οἱ χυτοὶ οἱ τῷ
δικτύῳ περιεχόμενοι, χρόμις, ψῆττα,  θύννος, πηλαμύς, κεστρεύς, χαλκίδες
καὶ τὰ τοιαῦτα.»
Ἐν δὲ τῷ περὶ ζωικῶν.
«Σελάχη, φησί, βοῦς, τρυγών, νάρκη, βατίς, βάτραχος, βούγλωττος, ψῆττα, μῦς.» 
Δωρίων δὲ ἐν τῷ περὶ ἰχθύων γράφει·
«Τῶν δὲ πλατέων βούγλωττον, ψῆτταν, ἔσχαρον, ὃν καλοῦσι καὶ κόριν.» 
Βουγλώσσους δ´ ὀνομάζει καὶ Ἐπίχαρμος ἐν Ἥβας γάμῳ·
Ὑαινίδες τε βούγλωσσοί τε καὶ κίθαρος.
Λυγκεὺς δ´ ὁ Σάμιος ἐν ἐπιστολαῖς τὰς καλλίστας γίνεσθαί φησι ψήττας περὶ
Ἐλευσῖνα τῆς Ἀττικῆς. Ἀρχέστρατος δέ φησιν·
Εἶτα λαβεῖν ψῆτταν μεγάλην καὶ τὴν ὑπότρηχυν
βούγλωσσον .... περὶ Χαλκίδα κεδνήν.
Ῥωμαῖοι δὲ καλοῦσι τὴν ψῆτταν ῥόμβον, καί ἐστι τὸ ὄνομα Ἑλληνικόν. Ναυσικράτης
ἐν Ναυκλήροις· προειπὼν δὲ περὶ γλαύκου τοῦ ἰχθύος ἐπιφέρει·
Αἱ ξανθοχρῶτες, ἃς κλύδων Αἰξωνικὸς
πασῶν ἀρίστας ἐντόπους παιδεύεται·
αἷς καὶ θεὰν τιμῶσι φωσφόρον κόρην, 
δείπνων ὅταν πέμπωσι δῶρα ναυτίλοι.
Τρίγλαν λέγεις γαλακτοχρῶτα Σικελὸς ὃν
πήγνυσοχλος ῥόμβος.
Πεπληρωκότες τὴν περὶ ἰχθύων γενομένην τοῖς δειπνοσοφισταῖς ἀδολεσχίαν, 
ὦ Τιμόκρατες, αὐτοῦ τὸν λόγον καταπαύσαντες, εἰ μή τι καὶ ἄλλων σοι δεῖ
βρωμάτων, παραθήσομέν σοι καὶ ἃ Εὔβουλος εἴρηκεν ἐν Λάκωσιν ἢ Λήδᾳ·
Πρὸς τούτοισιν δὲ παρέσται σοι
θύννου τέμαχος, κρέα δελφακίων
χορδαί τ´ ἐρίφων ἧπάρ τε κάπρου
κριοῦ τ´ ὄρχεις χόλικές τε βοὸς
κρανία τ´ ἀρνῶν νῆστις τ´ ἐρίφου
γαστήρ τε λαγώ, φύσκη, χορδή,
πνεύμων ἀλλᾶς τε.
Ἐμφορηθεὶς οὖν καὶ τούτων ἔασον ἡμᾶς καὶ τοῦ σωματίου ἐπιμέλειαν ποιήσασθαι, ἵνα
δυνηθῇς τὰ μετὰ ταῦτα εὐλόγως σιτεῖσθαι.
