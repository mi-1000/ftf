ἐπορθίαζέ νυν γόοις.
ὀτοτοτοτοῖ.
μέλαινα δ´ ἀμμεμείξεται,
οἴ, στονόεσσα πλαγά. 
καὶ στέρν´ ἄρασσε κἀπιβόα τὸ Μύσιον. 
ἀνία, ἀνία.
καί μοι γενείου πέρθε λευκήρη τρίχα.
ἄπριγδ´ ἄπριγδα μάλα γοεδνά.
ἀύτει δ´ ὀξύ.
καὶ τάδ´ ἔρξω.
πέπλον δ´ ἔρεικε κολπίαν ἀκμῇ χερῶν.  
ἀνία, ἀνία.
καὶ ψάλλ´ ἔθειραν καὶ κατοίκτισαι στρατόν.
ἄπριγδ´ ἄπριγδα μάλα γοεδνά.
διαίνου δ´ ὄσσε.
τέγγομαί τοι.
βόα νυν ἀντίδουπά μοι.  {ἐπῳδός}.
οἰοῖ οἰοῖ.
αἰακτὸς ἐς δόμους κίε.
ἰὼ ἰώ {Περσὶς αἶα δύσβατος.}
ἰωὰ δὴ κατ´ ἄστυ.
ἰωὰ δῆτα, ναὶ ναί.
γοᾶσθ´ ἁβροβάται.
ἰὼ ἰώ, Περσὶς αἶα δύσβατος.
ἠὴ ἠή, τρισκάλμοισιν,
ἠὴ ἠή, βάρισιν ὀλόμενοι.
πέμψω τοί σε δυσθρόοις γόοις.
