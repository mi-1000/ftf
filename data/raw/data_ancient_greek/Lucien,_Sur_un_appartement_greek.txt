καὶ ὁ Ἥλιος φανεὶς ἰᾶται τὴν πήρωσιν, καὶ
ὁ Ἥφαιστος Λημνόθεν ἐπισκοπεῖ τὸ ἔργον.
Ὀδυσσεὺς τὸ μετὰ τοῦτο δῆθεν μεμηνώς, ἅτε
συστρατεύειν τοῖς Ἀτρείδαις μὴ θέλων· πάρεισι
δὲ οἱ πρέσβεις ἤδη καλοῦντες. καὶ τὰ μὲν τῆς
ὑποκρίσεως πιθανὰ πάντα, ἡ ἀπήνη, τὸ τῶν
ὑπεζευγμένων ἀσύμφωνον, ἡ ἄνοια τῶν δρωμένων·
ἐλέγχεται δὲ ὅμως τῷ βρέφει· Παλαμήδης γὰρ
ὁ τοῦ Ναυπλίου συνεὶς τὸ γιγνόμενον, ἁρπάσας
τὸν Τηλέμαχον ἀπειλεῖ φονεύσειν πρόκωπον
ἔχων τὸ ξίφος, καὶ πρὸς τὴν τῆς μανίας ὑπόκρισιν
ὀργὴν καὶ οὗτος ἀνθυποκρίνεται. ὁ δὲ
Ὀδυσσεὺς πρὸς τὸν φόβον τοῦτον σωφρονεῖ
καὶ πατὴρ γίγνεται καὶ λύει τὴν ὑπόκρισιν.
Ὑστάτη δὲ ἡ Μήδεια γέγραπται τῷ ζήλῳ
διακαής, τὼ παῖδε ὑποβλέπουσα καί τι δεινὸν
ἐννοοῦσα· ἔχει γοῦν ἤδη τὸ ξίφος, τὼ δ´ ἀθλίω
καθῆσθον γελῶντε, μηδὲν τῶν μελλόντων εἰδότε,
καὶ ταῦτα ὁρῶντε τὸ ξίφος ἐν ταῖν χεροῖν.
Ταῦτα πάντα, ὦ ἄνδρες δικασταί, οὐχ
ὁρᾶτε ὅπως ἀπάγει μὲν τὸν ἀκροατὴν καὶ πρὸς
τὴν θέαν ἀποστρέφει, μόνον δὲ καταλείπει τὸν
λέγοντα; καὶ ἔγωγε διεξῆλθον αὐτά, οὐχ ἵνα τὸν
ἀντίδικον τολμηρὸν ὑπολαβόντες καὶ θρασύν, εἰ
τοῖς οὕτω δυσκόλοις ἑαυτὸν ἑκὼν φέρων ἐπέβαλεν,
καταγνῶτε καὶ μισήσητε καὶ ἐπὶ τῶν λόγων
ἐγκαταλίπητε, ἀλλ´ ἵνα μᾶλλον αὐτῷ συναγωνίσησθε
καὶ ὡς οἷόν τε καταμύοντες ἀκούητε τῶν
λεγομένων, λογιζόμενοι τοῦ πράγματος τὴν δυσχέρειαν·
μόλις γὰρ ἂν οὕτω δυνηθείη οὐ δικασταῖς
ἀλλὰ συναγωνισταῖς ὑμῖν χρησάμενος μὴ παντάπασιν
ἀνάξιος τῆς τοῦ οἴκου πολυτελείας νομισθῆναι.
εἰ δὲ ὑπὲρ ἀντιδίκου ταῦτα δέομαι, μὴ θαυμάσητε· ὑπὸ
γὰρ τοῦ τὸν οἶκον φιλεῖν καὶ τὸν ἐν αὐτῷ λέγοντα, ὅστις ἂν ᾖ, 
βουλοίμην ἂν εὐδοκιμεῖν.
