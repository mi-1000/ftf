Πάλαι με θέλοντα τῶν λόγων παύσασθαι ἡ ὀδύνη τῆς
καρδίας οὐκ ἐπιτρέπει, ἀλλ´ ἐπισκήπτω ὑμῖν πρὸς τῶν
Πατέρων, πρὸς τῆς ὀρθῆς πίστεως, πρὸς τοῦ μακαρίου
τούτου, διαναστῆναι τὴν ψυχήν, οἰκεῖον ἕκαστον ἑαυτοῦ
τὸ σπουδαζόμενον κρίναντα καὶ τῆς ἐφ´ ἑκάτερα τῶν πραγμάτων
ἐκβάσεως πρῶτον αὐτὸν ἀπολαύσειν ἡγούμενον,
μηδέ, τὸ τοῖς πολλοῖς συμβαῖνον, πρὸς τὸν πλησίον τὴν
τῶν κοινῶν ἐπιμέλειαν ἀπωθεῖσθαι, εἶτα, ἑκάστου τῇ αὐτῇ
διανοίᾳ τῶν πραγμάτων ὀλιγωροῦντος, λαθεῖν ἅπαντας
ἴδιον ἑαυτοῖς κακὸν διὰ τῆς ἀμελείας ἐπισπασαμένους
Ταῦτα εἴτε ὡς γειτόνων συμπάθειαν, εἴτε ὡς ὁμοδοξούντων
κοινωνίαν, εἴτε καί, ὅπερ ἀληθέστερόν ἐστι, τῷ τῆς
ἀγάπης πειθομένων νόμῳ καὶ τὸν ἐκ τοῦ σιωπῆσαι κίνδυνον
ἐκκλινόντων, μετὰ πάσης εὐνοίας δέξασθε, πεπεισμένοι
ὅτι καύχημα ἡμῶν ἐστε, καθάπερ καὶ ἡμεῖς ὑμῶν εἰς τὴν
ἡμέραν τοῦ Κυρίου, καὶ ὅτι ἐκ τοῦ δοθησομένου ποιμένος
ὑμῖν, ἢ ἐπὶ πλέον τῷ συνδέσμῳ τῆς ἀγάπης ἑνωθησόμεθα,
ἢ πρὸς παντελῆ διάστασιν· ὃ μὴ γένοιτο, οὐδὲ ἔσται τῇ
τοῦ Θεοῦ χάριτι, οὐδ´ ἂν αὐτὸς νῦν εἴποιμι βλάσφημον
οὐδέν. Τοῦτο δὲ εἰδέναι ὑμᾶς βουλόμεθα, ὅτι εἰ καὶ πρὸς
τὴν εἰρήνην τῶν Ἐκκλησιῶν συντρέχοντα ἡμῖν οὐκ ἔσχομεν
τὸν μακάριον, διά τινας, ὡς αὐτὸς ἡμῖν διεβεβαιοῦτο,
προλήψεις, ἀλλ´ οὖν γε τῆς πρὸς αὐτὸν ὁμοδοξίας καὶ τοῦ
ἀεὶ κοινωνὸν ἐπικαλεῖσθαι τῶν πρὸς τοὺς αἱρετικοὺς
ἀγώνων, ὑπὸ μάρτυρι τῷ Θεῷ καὶ ἀνθρώποις τοῖς πεπειραμένοις
ἡμῶν, οὐδένα καιρὸν ἀπελείφθημεν.
