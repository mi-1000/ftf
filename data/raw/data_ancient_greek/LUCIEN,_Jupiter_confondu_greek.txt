Ἡμῖν δὲ οὐδὲν ἀπολείπεις, ἀλλὰ μάτην θεοί
ἐσμεν, οὔτε πρόνοιάν τινα εἰσφερόμενοι εἰς τὰ
πράγματα οὔτε τῶν θυσιῶν ἄξιοι καθάπερ τρύπανα
ὡς ἀληθῶς ἢ σκέπαρνα; καί μοι δοκεῖς
εἰκότως μου καταφρονεῖν, ὅτι κεραυνόν, ὡς ὁρᾷς,
διηγκυλημένος ἀνέχομαί σε τοσαῦτα καθ´ ἡμῶν
διεξιόντα.
Βάλλε, ὦ Ζεῦ, εἴ μοι καὶ κεραυνῷ πληγῆναι
εἵμαρται, καὶ σὲ οὐδὲν αἰτιάσομαι τῆς πληγῆς,
ἀλλὰ τὴν Κλωθὼ τὴν διὰ σοῦ τιτρώσκουσαν· οὐδὲ
γὰρ τὸν κεραυνὸν αὐτὸν φαίην ἂν αἴτιον μοι
γενέσθαι τοῦ τραύματος. πλὴν ἐκεῖνό γε ὑμᾶς
ἐρήσομαι καὶ σὲ καὶ τὴν Εἱμαρμένην· σὺ δέ μοι
καὶ ὑπὲρ ἐκείνης ἀπόκριναι· ἀνέμνησας γάρ με
ἀπειλήσας. τί δήποτε τοὺς ἱεροσύλους καὶ
λῃστὰς ἀφέντες καὶ τοσούτους ὑβριστὰς καὶ
βιαίους καὶ ἐπιόρκους δρῦν τινα πολλάκις κεραυνοῦτε
ἢ λίθον ἢ νεὼς ἱστὸν οὐδὲν ἀδικούσης,
ἐνίοτε δὲ χρηστόν τινα καὶ ὅσιον ὁδοιπόρον; τί
σιωπᾷς, ὦ Ζεῦ; ἢ οὐδὲ τοῦτό με θέμις εἰδέναι;
Οὐ γάρ, ὦ Κυνίσκε. σὺ δὲ πολυπράγμων τις
εἶ καὶ οὐκ οἶδ´ ὅθεν ταῦτα ἥκεις μοι συμπεφορηκώς.
Οὐκοῦν μηδὲ ἐκεῖνο ὑμᾶς ἔρωμαι, σέ τε καὶ τὴν
Πρόνοιαν καὶ τὴν Εἱμαρμένην, τί δήποτε Φωκίων
μὲν ὁ χρηστὸς ἐν τοσαύτῃ πενίᾳ καὶ σπάνει τῶν
ἀναγκαίων ἀπέθανε καὶ Ἀριστείδης πρὸ αὐτοῦ,
Καλλίας δὲ καὶ Ἀλκιβιάδης, ἀκόλαστα μειράκια,
ὑπερεπλούτουν καὶ Μειδίας ὁ ὑβριστὴς καὶ
Χάροψ ὁ Αἰγινήτης, κίναιδος ἄνθρωπος, τὴν
μητέρα λιμῷ ἀπεκτονώς, καὶ πάλιν Σωκράτης μὲν
παρεδόθη τοῖς ἕνδεκα, Μέλητος δὲ οὐ παρεδόθη,
καὶ Σαρδανάπαλλος μὲν ἐβασίλευε θῆλυς ὤν,
Γώχης δὲ ἀνὴρ ἐνάρετος ἀνεσκολοπίσθη πρὸς
αὐτοῦ, διότι μὴ ἠρέσκετο τοῖς γιγνομένοις·
ἵνα ὑμῖν μὴ τὰ νῦν λέγω καθ´ ἕκαστον ἐπεξιών, τοὺς
μὲν πονηροὺς εὐδαιμονοῦντας καὶ τοὺς πλεονέκτας,
ἀγομένους δὲ καὶ φερομένους τοὺς χρηστοὺς ἐν
πενίᾳ καὶ νόσοις καὶ μυρίοις κακοῖς πιεζομένους.
Οὐ γὰρ οἶσθα, ὦ Κυνίσκε, ἡλίκας μετὰ τὸν
βίον οἱ πονηροὶ τὰς κολάσεις ὑπομένουσιν, ἢ ἐν
ὅσῃ οἱ χρηστοὶ εὐδαιμονίᾳ διατρίβουσιν;
Ἅιδην μοι λέγεις καὶ Τιτυοὺς καὶ Ταντάλους.
ἐγὼ δέ, εἰ μέν τι καὶ τοιοῦτόν ἐστιν, εἴσομαι τὸ
σαφὲς ἐπειδὰν ἀποθάνω· τὸ δὲ νῦν ἔχον ἐβουλόμην
τὸν ὁποσονοῦν χρόνον τοῦτον εὐδαιμόνως
διαβιοὺς ὑπὸ ἑκκαίδεκα γυπῶν κείρεσθαι τὸ ἧπαρ
ἀποθανών, ἀλλὰ μὴ ἐνταῦθα διψήσας ὥσπερ ὁ
Τάνταλος ἐν Μακάρων νήσοις πίνειν μετὰ τῶν
ἡρώων ἐν τῷ Ἠλυσίῳ λειμῶνι κατακείμενος.
Τί φής; ἀπιστεῖς εἶναί τινας κολάσεις καὶ τιμάς,
καὶ δικαστήριον ἔνθα δὴ ἐξετάζεται ὁ ἑκάστου βίος;
Ἀκούω τινὰ Μίνω Κρῆτα δικάζειν κάτω τὰ τοιαῦτα·
καί μοι ἀπόκριναί τι καὶ ὑπὲρ ἐκείνου· σὸς
γὰρ υἱὸς εἶναι λέγεται.
Τί δὲ κἀκεῖνον ἐρωτᾷς, ὦ Κυνίσκε;
Τίνας κολάζει μάλιστα;
Τοὺς πονηροὺς δηλαδή, οἷον ἀνδροφόνους καὶ
ἱεροσύλους.
Τίνας δὲ παρὰ τοὺς ἥρωας ἀποπέμπει;
Τοὺς ἀγαθούς τε καὶ ὁσίους καὶ κατ´ ἀρετὴν
βεβιωκότας.
Τίνος ἕνεκα, ὦ Ζεῦ;
Διότι οἱ μὲν τιμῆς, οἱ δὲ κολάσεως ἄξιοι.
Εἰ δέ τις ἀκούσιόν τι δεινὸν ἐργάσαιτο, κολάζεσθαι
καὶ τοῦτον δικαιοῖ;
Οὐδαμῶς.
Οὐδ´ ἄρα εἴ τις ἄκων τι ἀγαθὸν ἔδρασεν, οὐδὲ
τοῦτον τιμᾶν ἀξιώσειεν ἄν;
Οὐ γὰρ οὖν.
Οὐδένα τοίνυν, ὦ Ζεῦ, οὔτε τιμᾶν οὔτε κολάζειν
αὐτῷ προσήκει.
Πῶς οὐδένα;
Ὅτι οὐδὲν ἑκόντες οἱ ἄνθρωποι ποιοῦμεν, ἀλλά
τινι ἀνάγκῃ ἀφύκτῳ κεκελευσμένοι, εἴ γε ἀληθῆ
ἐκεῖνά ἐστι τὰ ἔμπροσθεν ὡμολογημένα, ὡς ἡ
Μοῖρα πάντων αἰτία· καὶ ἢν φονεύσῃ τις, ἐκείνη
ἐστὶν ἡ φονεύσασα, καὶ ἢν ἱεροσυλῇ, προστεταγμένον
αὐτὸ δρᾷ. ὥστε εἴ γε τὰ δίκαια ὁ Μίνως
δικάζειν μέλλοι, τὴν Εἱμαρμένην ἀντὶ τοῦ Σισύφου
κολάσεται καὶ τὴν Μοῖραν ἀντὶ τοῦ Ταντάλου.
τί γὰρ ἐκεῖνοι ἠδίκησαν πεισθέντες τοῖς ἐπιτάγμασιν;
Οὐκέτ´ οὐδὲ ἀποκρίνεσθαί σοι ἄξιον τοιαῦτα
ἐρωτῶντι· θρασὺς γὰρ εἶ καὶ σοφιστής. καί σε
ἄπειμι ἤδη καταλιπών.
Ἐδεόμην μὲν ἔτι καὶ τοῦτο ἐρέσθαι, ποῦ αἱ
Μοῖραι διατρίβουσιν ἢ πῶς ἐφικνοῦνται τῇ ἐπιμελείᾳ
τῶν τοσούτων ἐς τὸ λεπτότατον, καὶ ταῦτα
τρεῖς οὖσαι. ἐπίπονον γάρ τινα καὶ οὐκ εὔμοιρόν
μοι δοκοῦσι βιοῦν τὸν βίον τοσαῦτα ἔχουσαι
πράγματα, καὶ ὡς ἔοικεν οὐ πάνυ οὐδὲ αὗται ὑπὸ
χρηστῇ Εἱμαρμένῃ ἐγεννήθησαν. ἐγὼ γοῦν, εἴ
μοι αἵρεσις δοθείη, οὐκ ἂν ἀλλαξαίμην πρὸς
αὐτὰς τὸν ἐμαυτοῦ βίον, ἀλλ´ ἑλοίμην ἂν ἔτι
πενέστερος διαβιῶναι ἤπερ καθῆσθαι κλώθων
ἄτρακτον τοσούτων πραγμάτων μεστόν, ἐπιτηρῶν
ἕκαστα. εἰ δὲ μὴ ῥᾴδιόν σοι ἀποκρίνασθαι πρὸς
ταῦτα, ὦ Ζεῦ, καὶ τούτοις ἀγαπήσομεν οἷς ἀπεκρίνω·
ἱκανὰ γὰρ ἐμφανίσαι τὸν περὶ τῆς Εἱμαρμένης
καὶ Προνοίας λόγον· τὰ λοιπὰ δ´ ἴσως
οὐχ εἵμαρτο ἀκοῦσαί μοι.
