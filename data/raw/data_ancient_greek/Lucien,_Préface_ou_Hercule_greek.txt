Τοσαῦτα μὲν ὁ Κελτός. ἐμοὶ δὲ ἡνίκα περὶ
τῆς δεῦρο παρόδου ταύτης ἐσκοπούμην πρὸς
ἐμαυτόν, εἴ μοι καλῶς ἔχει τηλικῷδε ὄντι καὶ
πάλαι τῶν ἐπιδείξεων πεπαυμένῳ αὖθις ὑπὲρ
ἐμαυτοῦ ψῆφον διδόναι τοσούτοις δικασταῖς, κατὰ
καιρὸν ἐπῆλθεν ἀναμνησθῆναι τῆς εἰκόνος· τέως
μὲν γὰρ ἐδεδίειν, μή τινι ὑμῶν δόξαιμι κομιδῇ
μειρακιώδη ταῦτα ποιεῖν καὶ παρ´ ἡλικίαν
νεανιεύεσθαι, κᾆτά τις Ὁμηρικὸς νεανίσκος ἐπιπλήξειέν
μοι εἰπὼν τὸ σὴ δὲ βίη λέλυται, καὶ
χαλεπὸν γῆρας κατείληφέ σε, ἠπεδανὸς δέ νύ τοι
θεράπων, βραδέες δέ τοι ἵπποι, ἐς τοὺς πόδας
τοῦτο ἀποσκώπτων. ἀλλ´ ὅταν ἀναμνησθῶ τοῦ
γέροντος ἐκείνου Ἡρακλέους, πάντα ποιεῖν προάγομαι
καὶ οὐκ αἰδοῦμαι τοιαῦτα τολμῶν ἡλικιώτης
ὢν τῆς εἰκόνος.
ὥστε ἰσχὺς μὲν καὶ τάχος καὶ
κάλλος καὶ ὅσα σώματος ἀγαθὰ χαιρέτω, καὶ.
Ἔρως ὁ σός, ὦ Τήϊε ποιητά, ἐσιδών με ὑποπόλιον
τὸ γένειον χρυσοφαέννων εἰ βούλεται πτερύγων
ταρσοῖς παραπετέσθω, καὶ ὁ Ἱπποκλείδης οὐ
φροντιεῖ. τῷ λόγῳ δὲ νῦν ἂν μάλιστα ἀνηβᾶν
καὶ ἀνθεῖν καὶ ἀκμάζειν καθ´ ὥραν εἴη καὶ ἕλκειν
τῶν ὤτων ὅσους ἂν πλείστους δύνηται, καὶ τοξεύειν
πολλάκις, ὡς οὐδέν γε δέος μὴ κενωθεὶς λάθοι.
γωρυτὸς αὐτῷ.
Ὁρᾷς ὅπως παραμυθοῦμαι τὴν ἡλικίαν καὶ
τὸ γῆρας τὸ ἐμαυτοῦ. καὶ διὰ τοῦτο ἐτόλμησα
πάλαι νενεωλκημένον τὸ ἀκάτιον κατασπάσας
καὶ ἐκ τῶν ἐνόντων ἐπισκευάσας αὖθις
ἀφεῖναι ἐς μέσον τὸ πέλαγος. εἴη δ´, ὦ θεοί, καὶ
τὰ παρ´ ὑμῶν ἐμπνεῦσαι δεξιά, ὡς νῦν γε μάλιστα
πλησιστίου τε καὶ ἐσθλοῦ ἑταίρου ἀνέμου δεόμεθα,
ἵνα, εἰ ἄξιοι φαινοίμεθα, καὶ ἡμῖν τὸ Ὁμηρικὸν
ἐκεῖνο ἐπιφθέγξηταί τίς,
οἵην ἐκ ῥακέων ὁ γέρων ἐπιγουνίδα φαίνει.
