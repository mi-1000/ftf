Ἐν τούτῳ τρίτος ἄλλος παρεστώςτὸ δὲ
ὄνομα ἐν ἀφανεῖ κείσθω"Καὶ μήν," ἔφη, "ὦ
ἄνδρες δικασταί, οὑτοσὶ ὁ τὰς γνάθους λεῖος καὶ
τὸ φώνημα γυναικεῖος καὶ τὰ ἄλλα εὐνούχῳ ἐοικὼς
εἰ ἀποδύσαιτο, πάνυ ἀνδρεῖος ὑμῖν φανεῖται·
εἰ δὲ μὴ ψεύδονται οἱ περὶ αὐτοῦ λέγοντες, καὶ
μοιχὸς ἑάλω ποτέ, ὡς ὁ ἄξων φησίν, ἄρθρα ἐν
ἄρθροις ἔχων. ἀλλὰ τότε μὲν ἐς τὸν εὐνοῦχον
ἀναφυγὼν καὶ τοῦτο κρησφύγετον εὑρόμενος
ἀφείθη, ἀπιστησάντων τῇ κατηγορίᾳ τῶν τότε
δικαστῶν ἀπό γε τῆς φανερᾶς ὄψεως· νῦν δὲ
κἂν παλινῳδῆσαί μοι δοκεῖ τοῦ προκειμένου
μισθοῦ ἕνεκα."
Τούτων δὴ λεγομένων παρὰ πάντων μὲν γέλως
ἐγίγνετο, ὡς τὸ εἰκός. Βαγώας δὲ μᾶλλον ἐταράττετο
καὶ παντοῖος ἦν, ἐς μυρία τρεπόμενος
χρώματα καὶ ψυχρῷ τῷ ἱδρῶτι ῥεόμενος, καὶ οὔτε
συγκατατίθεσθαι τῷ περὶ τῆς μοιχείας ἐγκλήματι
καλῶς ἔχειν ᾤετο οὔτε ἀχρεῖον αὑτῷ τὴν κατηγορίαν
ταύτην ἐς τὸν παρόντα ἀγῶνα ἡγεῖτο εἶναι.
ΠΑΜΦΙΛΟΣ.
Γελοῖα, ὦ Λυκῖνε, ὡς ἀληθῶς ταῦτα καὶ
ἔοικεν οὐ τὴν τυχοῦσαν ὑμῖν διατριβὴν παρεσχῆσθαι.
τὸ δ´ οὖν τέλος τί ἐγένετο καὶ πῶς ἔγνωσαν
ὑπὲρ αὐτῶν οἱ δικασταί;
ΛΥΚΙΝΟΣ.
Οὐχ ὁμόψηφοι πάντες ἦσαν, ἀλλ´ οἱ μὲν ἠξίουν
ἀποδύσαντας αὐτὸν ὥσπερ τοὺς ἀργυρωνήτους
ἐπισκοπεῖν εἰ δύναται φιλοσοφεῖν τά γε πρὸς τῶν
ὄρχεων· οἱ δὲ ἔτι γελοιότερον μεταστειλαμένους
τινὰς τῶν ἐξ οἰκήματος γυναικῶν κελεύειν αὐτὸν
συνεῖναι καὶ ὀπυίειν, καί τινα τῶν δικαστῶν τὸν
πρεσβύτατόν τε καὶ πιστότατον ἐφεστῶτα ὁρᾶν
εἰ φιλοσοφεῖ. μετὰ δὲ ἐπεὶ πάντας ὁ γέλως
κατεῖχε καὶ οὐδεὶς ὅστις οὐ τὴν γαστέρα ἤλγει
βρασσόμενος ὑπ´ αὐτοῦ, ἔγνωσαν ἀναπόμπιμον ἐς
τὴν Ἰταλίαν ἐκπέμψαι τὴν δίκην.
Καὶ νῦν ἅτερος μὲν πρὸς τὴν τῶν λόγων ἐπίδειξιν,
ὥς φασιν, γυμνάζεται καὶ παρασκευάζεται
καὶ κατηγορίαν συγκροτεῖ καὶ τὸ τῆς μοιχείας
ἔγκλημα ὑποκινεῖ, ἐναντιώτατον αὑτῷ καὶ οὗτος
κατὰ τοὺς φαύλους τῶν ῥητόρων τοῦτο ποιῶν καὶ
εἰς τοὺς ἄνδρας τὸν ἀντίδικον ἐκ τοῦ ἐγκλήματος
καταλέγων· τῷ Βαγώᾳ δὲ ἕτερα, ὥς φασι, μέλει
καὶ ἀνδρίζεται τὰ πολλὰ καὶ διὰ χειρὸς ἔχει τὸ
πρᾶγμα καὶ τέλος κρατήσειν ἐλπίζει ἢν ἐπιδείξῃ
ὡς οὐδὲν χείρων ἐστὶν τῶν τὰς ἵππους ἀναβαινόντων
ὄνων. αὕτη γάρ, ὦ ἑταῖρε, φιλοσοφίας ἀρίστη
κρίσις ἔοικεν εἶναι καὶ ἀπόδειξις ἀναντίλεκτος.
ὥστε καὶ τὸν υἱὸνἔτι δέ μοι κομιδῇ νέος ἐστίν
εὐξαίμην ἂν οὐ τὴν γνώμην οὐδὲ τὴν γλῶτταν
ἀλλὰ τὸ αἰδοῖον ἕτοιμον ἐς φιλοσοφίαν ἔχειν.
