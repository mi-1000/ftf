Ταῦτα δι´ ὅλης νυκτὸς ἀλλήλοις ἀπελογοῦντο καὶ
ῥᾳδίως ἔπειθον ἀλλήλους ἐπεὶ τοῦτο ἤθελον· ἐπειδὴ δὲ
ἡμέρα ἐγένετο, ἐπιβάντες νεώς, πάντα ἐνθέμενοι τὰ αὑτῶν
ἐπανήγοντο παραπέμποντος αὐτοὺς παντὸς τοῦ Ῥοδίων
πλήθους· συναπῄει δὲ καὶ ὁ Ἱππόθοος τά τε αὑτοῦ πάντα
ἐπαγόμενος καὶ τὸν Κλεισθένη· καὶ ἡμέραις ὀλίγαις
διανύσαντες τὸν πλοῦν κατῆραν εἰς Ἔφεσον. Προεπέπυστο
δὲ τὴν σωτηρίαν αὐτῶν ἡ πόλις ἅπασα· ὡς δὲ ἐξέβησαν, 
εὐθὺς ὡς εἶχον ἐπὶ τὸ ἱερὸν τῆς Ἀρτέμιδος ᾔεσαν
καὶ πολλὰ ηὔχοντο καὶ θύσαντες ἄλλα τε ἐνέθεσαν
ἀναθήματα καὶ δὴ καὶ {τὴν} γραφὴν τῇ θεῷ ἀνέθεσαν
πάντα ὅσα τε ἔπαθον καὶ ὅσα ἔδρασαν·  καὶ ταῦτα
ποιήσαντες, ἀνελθόντες εἰς τὴν πόλιν τοῖς γονεῦσιν αὑτῶν
τάφους κατεσκεύασαν μεγάλους (ἔτυχον γὰρ ὑπὸ γήρως καὶ
ἀθυμίας προτεθνηκότες), καὶ αὐτοὶ τοῦ λοιποῦ διῆγον
ἑορτὴν ἄγοντες τὸν μετ´ ἀλλήλων βίον.  Καὶ ὁ Λεύκων
καὶ ἡ Ῥόδη κοινωνοὶ πάντων τοῖς συντρόφοις ἦσαν, διέγνω
δὲ καὶ ὁ Ἱππόθοος ἐν Ἐφέσῳ τὸν λοιπὸν καταβιῶναι
χρόνον. Καὶ ἤδη Ὑπεράνθῃ τάφον ἤγειρε μέγαν κατὰ
Λέσβον γενόμενος, καὶ τὸν Κλεισθένη πα̣ῖδα ποιησάμενος
ὁ Ἱππόθοος διῆγεν ἐν Ἐφέσῳ μεθ´ Ἁβροκόμου καὶ Ἀνθίας.
