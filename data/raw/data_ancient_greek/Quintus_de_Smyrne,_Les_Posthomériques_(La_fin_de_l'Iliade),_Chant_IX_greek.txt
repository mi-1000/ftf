Μοιράων ἰότητι πολυσχιδέες τε πέλονται
πυκναί τε σκολιαί τε, τετραμμέναι ἄλλυδις ἄλλη·
τῶν δὲ δι´ αἰζηοὶ φορέονθ´ ὑπὸ Δαίμονος Αἴσῃ
εἰδόμενοι φύλλοισιν ὑπὸ πνοιῇς ἀνέμοιο
σευομένοις· ἀγαθὸς δὲ κακῇ ἐνέκυρσε κελεύθῳ
πολλάκις, οὐκ ἐσθλὸς δ´ ἀγαθῇ· τὰς δ´ οὔτ´ ἀλέασθαι
οὔτ´ ἄρ´ ἑκών τις ἑλέσθαι ἐπιχθόνιος δύνατ´ ἀνήρ·
χρὴ δὲ σαόφρονα φῶτα, καὶ ἢν φορέηθ´ ὑπ´ ἀέλλαις
οἴμην ἀργαλέην, στερεῇ φρενὶ τλῆναι ὀιζύν.
Ἀλλ´ ἐπεὶ ἀασάμεσθα καὶ ἠλίτομεν τόδε ἔργον,
ἐξαῦτις δώροισιν ἀρεσσόμεθ´ ἀπλήτοισι,
Τρώων ἤν ποθ´ ἕλωμεν ἐυκτίμενον πτολίεθρον.
Νῦν δὲ λάβ´ ἑπτὰ γυναῖκας ἐείκοσί τ´ ὠκέας ἵππους
ἀθλοφόρους τρίποδάς τε δυώδεκα, τοῖς ἐπὶ θυμὸν
τέρψεις ἤματα πάντα· καὶ ἐν κλισίῃσιν ἐμῇσιν
αἰεί τοι παρὰ δαιτὶ γέρας βασιλήιον ἔσται.»
Ὣς εἰπὼν ἥρωι πόρεν περικαλλέα δῶρα·
τὸν δ´ ἄρα Ποίαντος προσέφη κρατερόφρονος υἱός· 
«Ὦ φίλος, οὐ σοὶ ἐγὼν ἔτι χώομαι, οὐδὲ μὲν ἄλλῳ
Ἀργείων, εἰ καί τις ἔτ´ ἤλιτεν εἵνεκ´ ἐμεῖο·
οἶδα γὰρ ὡς ςτρεπτὸς νόος ἀνδράσι γίνεται ἐσθλοῖς,
οὐδ´ αἰεὶ χαλεπὸν θέμις ἔμμεναι οὐδ´ ἀσύφηλον,
ἀλλ´ ὁτὲ μὲν σμερδνὸν τελέθειν, ὁτὲ δ´ ἤπιον εἶναι.
Νῦν δ´ ἴομεν ποτὶ κοῖτον, ἐπεὶ χατέοντι μάχεσθαι
βέλτερον ὑπνώειν ἢ ἐπὶ πλέον εἰλαπινάζειν.»
Ὣς εἰπὼν ἀπόρουσε καὶ ἐς κλισίην ἀφίκανε
σφῶν ἑτάρων· οἳ δ´ αἶψα φιλοπτολέμῳ βασιλῆι
εὐνὴν ἐντύνοντο μέγα φρεσὶ καγχαλόωντες·
αὐτὰρ ὅ γ´ ἀσπασίως κατελέξατο μέχρις ἐς ἠῶ.
Νὺξ δ´ ἀνεχάσσατο δῖα, φάος δ´ ἐρύθηνε κολώνας
ἠελίου· καὶ πάντα βροτοὶ περιποίπνυον ἔργα.
Ἀργεῖοι δ´ ὀλοοῖο μέγ´ ἱέμενοι πολέμοιο,
οἳ μὲν δούρατα θῆγον ἐύξοα, τοὶ δὲ βέλεμνα,
ἄλλοι δ´ αἰγανέας· ἅμα δ´ ἠοῖ δαῖτα πένοντο
αὐτοῖς ἠδ´ ἵπποισι, πάσαντο δὲ πάντες ἐδωδήν.
Τοῖσι δὲ δὴ Ποίαντος ἀμύμονος ὄβριμος υἱὸς
τοῖον ἔπος μετέειπεν ἐποτρύνων πονέεσθαι·
«Εἰ δ´ ἄγε δὴ πολέμοιο μεδώμεθα· μηδέ τις ἡμέων
μιμνέτω ἐν νήεσσι, πάρος κλυτὰ τείχεα λῦσαι
Τροίης εὐπύργοιο καταπρῆσαί τε πόληα.»
Ὣς φάτο· τοῖσι δὲ θυμὸς ὑπὸ κραδίῃ μέγ´ ἰάνθη.
Δῦσαν δ´ ἐν τεύχεσσι καὶ ἀσπίσιν· ἐκ δ´ ἄρα νηῶν
πανσυδίῃ μελίῃσι κεκασμένοι ἐσσεύοντο
καὶ βοέοις σακέεσσι καὶ ἀμφιφάλοις κορύθεσσιν.
Ἄλλος δ´ ἄλλον ἔρειδε κατὰ στίχας, οὐδέ κε φαίης
κείνων ἐσσυμένων ἑκὰς ἔμμεναι ἄλλον ἀπ´ ἄλλου·
ὣς ἄρ´ ἴσαν θαμινοὶ καὶ ἀρηρότες ἀλλήλοισιν.
