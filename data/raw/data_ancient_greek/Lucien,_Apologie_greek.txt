Ἐθέλω γοῦν ἐκ περιττοῦ χρησάμενος τῇ παρρησίᾳ
καὶ ὁμόσε χωρήσας τῷ ἐπιφερομένῳ ἐγκλήματι
καθ´ ὑπερβολὴν ἀπολογήσασθαι, καὶ δὴ φημί
σοι μηδένα μηδὲν ἀμισθὶ ποιεῖν, οὐδ´ ἂν τοὺς τὰ μέγιστα
πράττοντας εἴπῃς, ὅπου μηδὲ βασιλεὺς αὐτὸς
ἄμισθός ἐστιν. οὐ φόρους λέγω οὐδὲ δασμούς,
ὁπόσοι παρὰ τῶν ἀρχομένων ἐπέτειοι φοιτῶσιν,
ἀλλ´ ἔστι βασιλεῖ μισθὸς μέγιστος ἔπαινοι καὶ ἡ
παρὰ πᾶσιν εὔκλεια καὶ τὸ ἐπὶ ταῖς εὐεργεσίαις
προσκυνεῖσθαι, καὶ εἰκόνες δὲ καὶ νεῲ καὶ τεμένη,
ὁπόσα παρὰ τῶν ἀρχομένων ἔχουσι, μισθοὶ καὶ
ταῦτά εἰσιν ὑπὲρ τῶν φροντίδων καὶ προνοίας,
ἣν ἐκφέρονται προσκοποῦντες ἀεὶ τὰ κοινὰ καὶ
βελτίω ποιοῦντες. ὡς δὴ μικρὰ μεγάλοις εἰκάζειν,
ἢν ἐθέλῃς ἀρξάμενος ἀπὸ τῆς τοῦ σωροῦ κορυφῆς
ἐφ´ ἕκαστον τούτων ἀφ´ ὧν σύγκειται καταβαίνειν,
ὄψει ὅτι μεγέθει καὶ σμικρότητι διαλλάττομεν
τῶν ἀκροτάτων, τὰ δ´ ἄλλα μισθοφόροι ὁμοίως
ἅπαντες.
Εἰ μὲν οὖν τοῦτον ἐτεθείκειν τὸν νόμον μηδένα
μηδὲν πράττειν, ἔνοχος ἂν εἰκότως ἐδόκουν τῇ
παρανομίᾳ, εἰ δὲ τοῦτο μὲν οὐδαμοῦ τοῦ βιβλίου
λέλεκταί μοι, χρὴ δὲ τὸν ἀγαθὸν ἄνδρα ἐνεργὸν
εἶναι, τί ἂν ἄλλο ἐς δέον αὑτῷ χρῷτο, ἢ φίλοις
συμπονῶν πρὸς τὰ βέλτιστα κἀν τῷ μέσῳ ὑπαίθριος
πεῖραν αὑτοῦ διδοὺς ὅπως ἔχει πίστεως καὶ
σπουδῆς καὶ εὐνοίας πρὸς τὰ ἐγκεχειρισμένα, ὡς
μὴ τὸ Ὁμηρικὸν ἐκεῖνο "ἐτώσιον ἄχθος ἀρούρης" εἴη;
Πρὸ δὲ τῶν ὅλων μεμνῆσθαι χρὴ τοὺς ἐπιτιμῶντας
ὅτι οὐ σοφῷ ὄντι μοιεἰ δή τις καὶ ἄλλος
ἐστί που σοφόςἐπιτιμήσουσιν ἀλλὰ τῶν ἐκ τοῦ
πολλοῦ δήμου, λόγους μὲν ἀσκήσαντι καὶ τὰ
μέτρια ἐπαινουμένῳ ἐπ´ αὐτοῖς, πρὸς δὲ τὴν
ἄκραν ἐκείνην τῶν κορυφαίων ἀρετὴν οὐ πάνυ
γεγυμνασμένῳ. καὶ μὰ Δί´ οὐδ´ ἐπὶ τούτῳ
ἀνιᾶσθαί μοι ἄξιον, ὅτι μηδὲ ἄλλῳ ἐγὼ γοῦν
ἐντετύχηκα τὴν τοῦ σοφοῦ ὑπόσχεσιν ἀποπληροῦντι.
σοῦ μέντοι καὶ θαυμάσαιμ´ ἂν ἐπιτιμῶντός
μου τῷ νυνὶ βίῳ, εἴ γε ἐπιτιμῴης, ὃν πρὸ πολλοῦ
ᾔδεις ἐπὶ ῥητορικῇ δημοσίᾳ μεγίστας μισθοφορὰς
ἐνεγκάμενον, ὁπότε κατὰ θέαν τοῦ ἑσπερίου
Ὠκεανοῦ καὶ τὴν Κελτικὴν ἅμα ἐπιὼν ἐνέτυχες
ἡμῖν τοῖς μεγαλομίσθοις τῶν σοφιστῶν ἐναριθμουμένοις.
Ταῦτά σοι, ὦ ἑταῖρε, καίτοι ἐν μυρίαις ταῖς
ἀσχολίαις ὢν ὅμως ἀπελογησάμην, οὐκ ἐν παρέργῳ
θέμενος τὴν λευκὴν παρὰ σοῦ καὶ πλήρη μοι
ἐνεχθῆναι· ἐπεὶ πρός γε τοὺς ἄλλους, κἂν συνάμα
πάντες κατηγορῶσιν, ἱκανὸν ἂν εἴη μοι τό οὐ
φροντὶς Ἱπποκλείδῃ.
