Ἡ δὲ Καρμανία τελευταία μέν ἐστι τῆς ἀπὸ τοῦ
Ἰνδοῦ παραλίας, ἀρκτικωτέρα δ´ ἐστὶ πολὺ τῆς τοῦ Ἰνδοῦ
ἐκβολῆς· τὸ μέντοι πρῶτον αὐτῆς ἄκρον ἔκκειται
πρὸς νότον εἰς τὴν μεγάλην θάλατταν, ποιήσασα δὲ τὸ
στόμα τοῦ Περσικοῦ κόλπου πρὸς τὴν ἀπὸ τῆς εὐδαίμονος
Ἀραβίας ἄκραν ἐν ἀπόψει οὖσαν, κάμπτεται
πρὸς τὸν Περσικὸν κόλπον ἕως ἂν συνάψῃ τῇ Περσίδι· 
πολλὴ δὲ κἀν τῇ μεσογαίᾳ ἐστὶν ἐκτεινομένη
μεταξὺ τῆς Γεδρωσίας καὶ τῆς Περσίδος, παραλλάττουσα
πλέον τῆς Γεδρωσίας πρὸς τὴν ἄρκτον. δηλοῖ
δ´ ἡ εὐκαρπία· καὶ γὰρ πάμφορος καὶ μεγαλόδενδρος
πλὴν ἐλαίας καὶ ποταμοῖς κατάρρυτος. ἡ δὲ Γεδρωσία
διαφέρει μικρὸν τῆς τῶν Ἰχθυοφάγων, ὥστ´ ἀκαρπία
κατέχει πολλάκις· διὸ φυλάττουσι τὸν ἐνιαύσιον καρπὸν
εἰς ἔτη πλείω ταμιευόμενοι. Ὀνησίκριτος δὲ λέγει
ποταμὸν ἐν τῇ Καρμανίᾳ καταφέροντα ψήγματα χρυσοῦ· 
καὶ ὀρυκτοῦ δὲ εἶναι μέταλλον καὶ ἀργύρου καὶ
χαλκοῦ καὶ μίλτου· ὄρη τε εἶναι δύο τὸ μὲν ἀρσενικοῦ
τὸ δὲ ἁλός. ἔχει δέ τινα καὶ ἔρημον συνάπτουσαν ἤδη
τῇ Παρθυαίᾳ καὶ τῇ Παραιτακηνῇ. γεώργια δ´ ἔχει
παραπλήσια τοῖς Περσικοῖς τά τε ἄλλα καὶ ἄμπελον·
ταύτης δ´ ἡ Καρμανία λεγομένη παρ´ ἡμῖν καὶ δίπηχυν
ἔχει πολλάκις τὸν βότρυν πυκνορρῶγά τε ὄντα καὶ μεγαλορρῶγα, 
ἣν εἰκὸς ἐκεῖ εὐερνεστέραν εἶναι. χρῶνται
δ´ ὄνοις οἱ πολλοὶ καὶ πρὸς πόλεμον σπάνει τῶν ἵππων· 
ὄνον τε θύουσι τῷ Ἄρει, ὅνπερ σέβονται θεῶν μόνον,
καὶ εἰσὶ πολεμισταί· γαμεῖ δ´ οὐδεὶς πρὶν ἂν πολεμίου
κεφαλὴν ἀποτεμὼν ἀνενέγκῃ ἐπὶ τὸν βασιλέα· ὁ δὲ τὸ
κρανίον μὲν ἐπὶ τῶν βασιλείων ἀνατίθησι, τὴν δὲ
γλῶτταν λεπτοτομήσας {καὶ} καταμίξας ἀλεύρῳ γευσάμενος
αὐτὸς δίδωσι τῷ ἀνενέγκαντι καὶ τοῖς οἰκείοις
κατασιτήσασθαι· ἐνδοξότατος δ´ ἐστὶν ᾧ πλεῖσται κεφαλαὶ
ἀνηνέχθησαν. Νέαρχος δὲ τὰ πλεῖστα ἔθη καὶ
τὴν διάλεκτον τῶν Καρμανιτῶν Περσικά τε καὶ Μηδικὰ
εἴρηκε. τὸ δὲ στόμα τοῦ Περσικοῦ κόλπου.
μεῖζον διάρματος ἡμερησίου.
