Αἱ δὲ θυσίαι καὶ παρ´ ἐκείνοις αἱ αὐταί, πλὴν
ὅτι πενθοῦσι τὸ ἱερεῖον καὶ κόπτονται περιστάντες
ἤδη πεφονευμένον. οἱ δὲ καὶ θάπτουσι μόνον
ἀποσφάξαντες.
Ὁ μὲν γὰρ Ἆπις, ὁ μέγιστος αὐτοῖς θεός, ἐὰν
ἀποθάνῃ, τίς οὕτω περὶ πολλοῦ ποιεῖται τὴν
κόμην ὅστις οὐκ ἀπεξύρησε καὶ ψιλὸν ἐπὶ τῆς
κεφαλῆς τὸ πένθος ἐπεδείξατο, κἂν τὸν Νίσου
ἔχῃ πλόκαμον τὸν πορφυροῦν; ἔστι δὲ ὁ Ἆπις
ἐξ ἀγέλης θεός, ἐπὶ τῷ προτέρῳ χειροτονούμενος
ὡς πολὺ καλλίων καὶ σεμνότερος τῶν ἰδιωτῶν Βοῶν.
Ταῦτα οὕτω γιγνόμενα καὶ ὑπὸ τῶν πολλῶν
πιστευόμενα δεῖσθαί μοι δοκεῖ τοῦ μὲν ἐπιτιμήσοντος
οὐδενός, Ἡρακλείτου δέ τινος ἢ Δημοκρίτου,
τοῦ μὲν γελασομένου τὴν ἄγνοιαν αὐτῶν,
τοῦ δὲ τὴν ἄνοιαν ὀδυρουμένου.
