ΕΙΣ ΤΗΝ ΤΟΥ ΑΘΑΜΑΝΤΟΣ ΕΙΚΟΝΑ.
Εἰκὼν ἦν ἐπὶ ταῖς Σκυθικαῖς ἠιόσιν οὐκ εἰς
ἐπίδειξιν, ἀλλὰ καὶ ἀγωνίαν τῶν τῆς γραφῆς καλῶν
οὐκ ἀμούσως ἐξησκημένη. ἐκτετύπωται δὲ κατ´ αὐτὴν
Ἀθάμας μανίαις οἰστρούμενος. ἦν δ´ ἰδεῖν γυμνός,
αἵματι φοινίσσων τὴν κόμην, ἠνεμωμένος τὴν τρίχα,
παράφορος τὸ ὄμμα, ἐκπληξίας γέμων καὶ ὥπλιστο δὲ
οὐ μανίαις μόνον εἰς τόλμαν οὐδὲ τοῖς ἐξ Ἐρινύων
δείμασι θυμοφθόροις ἠγρίαινεν, ἀλλὰ καὶ σίδηρον τῆς
χειρὸς προβέβλητο ἐκθέοντι παραπλήσιος.  ἡ μὲν
γὰρ εἰκὼν ὄντως ἦν ἀκίνητος, ἐδόκει δὲ οὐ τηρεῖν τὸ
στάσιμον, ἀλλὰ δόξῃ κινήσεως τοὺς θεατὰς ἐξίστη.
παρῆν δὲ ἡ Ἰνὼ περιδεής, ὑπότρομος, ὑπὸ τοῦ φόβου
χλωρόν τι καὶ τεθνηκὸς ὁρῶσα, ἐνηγκάλιστο δὲ καὶ
παῖδα νήπιον καὶ τὴν θηλὴν τοῖς χείλεσιν αὐτοῦ προσῆγε
τὰς τροφίμους ἐπιστάζουσα πηγὰς τοῖς τροφίμοις.
ἐπήγετο δὲ ἡ εἰκὼν καὶ τὴν ἄκραν τοῦ Σκείρωνος
καὶ τὴν θάλατταν τὴν ὑπόρειον, τὸ δὲ ῥόθιον
πρὸς ὑποδοχὴν ἐκολποῦτο κυμαίνειν εἰωθός, καὶ Ζεφύρου
τι κατέχει τὸ σῶμα λιγυρῷ πνεύματι τὴν θάλατταν
κατευνάζοντος· ὁ γὰρ δὴ κηρὸς ἐφάνταζε τὴν
αἴσθησιν, ὡς καὶ πνοὴν δημιουργεῖν ἐπιστάμενος καὶ
ἀνακοντίζειν θαλασσίους αὔρας καὶ εἰς ἔργα φύσεως
ἐπάγειν τὴν μίμησιν.  παρεσκίρτων δὲ καὶ ἐνάλιοι
δελφῖνες τὸ ῥόθιον ἐν τῇ γραφῇ τέμνοντες καὶ ὁ
κηρὸς ἐδόκει διαπνέεσθαι καὶ πρὸς τὸ τῆς θαλάττης
νοτίζεσθαι μίμημα πρὸς αὐτῆς τὴν ἐξουσίαν ἐξαλλαττόμενος.
ἔν γε μὴν τοῖς τοῦ πίνακος τέρμασιν Ἀμφιτρίτη τις ἐκ βυθῶν
ἀνέβη ἄγριόν τι καὶ φρικῶδες ὁρῶσα καὶ γλαυκόν τι σέλας
ἐκ τῶν ὀμμάτων μαρμαίρουσα, Νηρηίδες δὲ περὶ αὐτὴν
εἱστήκεσαν,  ἁπαλαὶ δὲ ἦσαν αὗται καὶ ἀνθηραὶ προσιδεῖν καὶ
ἀφροδίσιον ἵμερον ἐξ ὀμμάτων στάζουσαι, ὑπὲρ δὲ ἄκρων τῶν
θαλασσίων κυμάτων ἑλίσσουσαι τὴν χορείαν ἔπληττον.
περὶ δὲ αὐτὰς Ὠκεανὸς βα   ὤχετό γε μικροῦ τῆς
τοῦ ποταμοῦ κινήσεως καὶ κυμαίνειν δειχθείσης.
