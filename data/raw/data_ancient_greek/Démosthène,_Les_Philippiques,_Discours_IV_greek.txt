Ἐγὼ μὲν γὰρ
ἡγοῦμαι στρατιώτας δεῖν κατασκευασθῆναι  καὶ
μίαν σύνταξιν εἶναι τὴν αὐτὴν τοῦ τε λαμβάνειν καὶ τοῦ ποιεῖν τὰ δέοντα, 
ὑμεῖς δ'οὕτω πως ἄνευ πραγμάτων λαμβάνειν εἰς τὰς ἑορτάς. Ἔστι δὴ λοιπόν, 
οἶμαι, πάντας εἰσφέρειν, ἂν πολλῶν δέῃ, πολλά, ἂν ὀλίγων, ὀλίγα. Δεῖ δὲ
χρημάτων, καὶ ἄνευ τούτων οὐδὲν ἔστι γενέσθαι τῶν δεόντων. Λέγουσι δὲ καὶ
ἄλλους τινὰς ἄλλοι πόρους, ὧν ἕλεσθ'ὅστις ὑμῖν συμφέρειν δοκεῖ· καὶ ἕως
ἐστὶ καιρός, ἀντιλάβεσθε τῶν πραγμάτων.
Ἄξιον δ'ἐνθυμηθῆναι καὶ λογίσασθαι τὰ πράγματ'ἐν ᾧ καθέστηκε νυνὶ
τὰ Φιλίππου. Οὔτε γάρ, ὡς δοκεῖ καὶ φήσειέ τις ἂν μὴ σκοπῶν ἀκριβῶς, 
εὐτρεπῶς οὐδ'ὡς ἂν κάλλιστ'αὐτῷ τὰ παρόντ'ἔχει, οὔτ'ἂν ἐξήνεγκε τὸν
πόλεμόν ποτε τοῦτον ἐκεῖνος, εἰ πολεμεῖν ᾠήθη δεήσειν αὐτόν, ἀλλ'ὡς ἐπιὼν
ἅπαντα τότ'ἤλπιζε τὰ πράγματ'ἀναιρήσεσθαι, κᾆτα διέψευσται. Τοῦτο δὴ
πρῶτον αὐτὸν ταράττει παρὰ γνώμην γεγονὸς καὶ πολλὴν ἀθυμίαν αὐτῷ παρέχει, 
εἶτα τὰ τῶν Θετταλῶν.  Ταῦτα γὰρ ἄπιστα μὲν ἦν δήπου φύσει καὶ ἀεὶ
πᾶσιν ἀνθρώποις, κομιδῇ δ', ὥσπερ ἦν, καὶ ἔστι νῦν τούτῳ. Καὶ γὰρ Παγασὰς
ἀπαιτεῖν αὐτόν εἰσιν ἐψηφισμένοι, καὶ Μαγνησίαν κεκωλύκασι τειχίζειν. 
Ἤκουον δ'ἔγωγέ τινων, ὡς οὐδὲ τοὺς λιμένας καὶ τὰς ἀγορὰς ἔτι δώσοιεν
αὐτῷ καρποῦσθαι· τὰ γὰρ κοινὰ τὰ Θετταλῶν ἀπὸ τούτων δέοι διοικεῖν, οὐ
Φίλιππον λαμβάνειν. Εἰ δὲ τούτων ἀποστερήσεται τῶν χρημάτων, εἰς στενὸν
κομιδῇ τὰ τῆς τροφῆς τοῖς ξένοις αὐτῷ καταστήσεται.  Ἀλλὰ μὴν τόν γε
Παίονα καὶ τὸν Ἰλλυριὸν καὶ ἁπλῶς τούτους ἅπαντας ἡγεῖσθαι χρὴ αὐτονόμους
ἥδιον ἂν καὶ ἐλευθέρους ἢ δούλους εἶναι· καὶ γὰρ ἀήθεις τοῦ κατακούειν
τινός εἰσι, καὶ ἅνθρωπος ὑβριστής, ὥς φασιν. Καὶ μὰ Δί'οὐδὲν ἄπιστον
ἴσως· τὸ γὰρ εὖ πράττειν παρὰ τὴν ἀξίαν ἀφορμὴ τοῦ κακῶς φρονεῖν τοῖς
ἀνοήτοις γίγνεται· διόπερ πολλάκις δοκεῖ τὸ φυλάξαι τἀγαθὰ τοῦ κτήσασθαι
χαλεπώτερον εἶναι.
Δεῖ τοίνυν ὑμᾶς, ὦ ἄνδρες Ἀθηναῖοι, τὴν ἀκαιρίαν τὴν ἐκείνου καιρὸν
ὑμέτερον νομίσαντας ἑτοίμως συνάρασθαι τὰ πράγματα, καὶ πρεσβευομένους ἐφ' 
ἃ δεῖ καὶ στρατευομένους αὐτοὺς καὶ παροξύνοντας τοὺς ἄλλους ἅπαντας, 
λογιζομένους, εἰ Φίλιππος λάβοι καθ'ἡμῶν τοιοῦτον καιρὸν καὶ πόλεμος
γένοιτο πρὸς τῇ χώρᾳ, πῶς ἂν αὐτὸν οἴεσθ'ἑτοίμως ἐφ'ὑμᾶς ἐλθεῖν; Εἶτ' 
οὐκ αἰσχύνεσθε, εἰ μηδ'ἃ πάθοιτ'ἄν, εἰ δύναιτ'ἐκεῖνος, ταῦτα ποιῆσαι
καιρὸν ἔχοντες οὐ τολμήσετε;
Ἔτι τοίνυν, ὦ ἄνδρες Ἀθηναῖοι, μηδὲ τοῦθ'ὑμᾶς λανθανέτω, ὅτι νῦν
αἵρεσίς ἐστιν ὑμῖν πότερ'ὑμᾶς ἐκεῖ χρὴ πολεμεῖν ἢ παρ'ὑμῖν ἐκεῖνον. Ἐὰν
μὲν γὰρ ἀντέχῃ τὰ τῶν Ὀλυνθίων, ὑμεῖς ἐκεῖ πολεμήσετε καὶ τὴν ἐκείνου
κακῶς ποιήσετε, τὴν ὑπάρχουσαν καὶ τὴν οἰκείαν ταύτην ἀδεῶς καρπούμενοι· 
ἂν δ'ἐκεῖνα Φίλιππος λάβῃ, τίς αὐτὸν κωλύσει δεῦρο βαδίζειν; Θηβαῖοι; 
Μὴ λίαν πικρὸν εἰπεῖν ᾖ  καὶ συνεισβαλοῦσιν ἑτοίμως. Ἀλλὰ Φωκεῖς; Οἱ
τὴν οἰκείαν οὐχ οἷοί τε ὄντες φυλάττειν, ἐὰν μὴ βοηθήσηθ'ὑμεῖς. Ἢ ἄλλος
τις; Ἀλλ', ὦ τᾶν, οὐχὶ βουλήσεται. Τῶν ἀτοπωτάτων μέντἂν εἴη, εἰ ἃ νῦν
ἄνοιαν ὀφλισκάνων ὅμως ἐκλαλεῖ, ταῦτα δυνηθεὶς μὴ πράξει.  Ἀλλὰ μὴν
ἡλίκα γ'ἐστὶν τὰ διάφορ'ἐνθάδ'ἢ ἐκεῖ πολεμεῖν, οὐδὲ λόγου προσδεῖν
ἡγοῦμαι. Εἰ γὰρ ὑμᾶς δεήσειεν αὐτοὺς τριάκονθ'ἡμέρας μόνας ἔξω γενέσθαι, 
καὶ ὅσ'ἀνάγκη στρατοπέδῳ χρωμένους τῶν ἐκ τῆς χώρας λαμβάνειν, μηδενὸς
ὄντος ἐν αὐτῇ πολεμίου λέγω, πλείον'ἂν οἶμαι ζημιωθῆναι τοὺς γεωργοῦντας
ὑμῶν ἢ ὅσ'εἰς ἅπαντα τὸν πρὸ τοῦ πόλεμον δεδαπάνησθε. Εἰ δὲ δὴ πόλεμός
τις ἥξει, πόσα χρὴ νομίσαι ζημιώσεσθαι; Καὶ πρόσεσθ'ἡ ὕβρις καὶ ἔθ'ἡ τῶν
πραγμάτων αἰσχύνη, οὐδεμιᾶς ἐλάττων ζημίας τοῖς γε σώφροσιν.
Πάντα δὴ ταῦτα δεῖ συνιδόντας ἅπαντας βοηθεῖν καὶ ἀπωθεῖν ἐκεῖσε τὸν
πόλεμον, τοὺς μὲν εὐπόρους, ἵν'ὑπὲρ τῶν πολλῶν ὧν καλῶς ποιοῦντες ἔχουσι
μίκρ'ἀναλίσκοντες τὰ λοιπὰ καρπῶνται ἀδεῶς, τοὺς δ'ἐν ἡλικίᾳ, ἵνα τὴν
τοῦ πολεμεῖν ἐμπειρίαν ἐν τῇ Φιλίππου χώρᾳ κτησάμενοι φοβεροὶ φύλακες τῆς
οἰκείας ἀκεραίου γένωνται, τοὺς δὲ λέγοντας, ἵν'αἱ τῶν πεπολιτευμένων
αὐτοῖς εὔθυναι ῥᾴδιαι γένωνται, ὡς ὁποῖ'ἄττ'ἂν ὑμᾶς περιστῇ τὰ πράγματα, 
τοιοῦτοι κριταὶ καὶ τῶν πεπραγμένων αὐτοῖς ἔσεσθε. Χρηστὰ δ'εἴη παντὸς
εἵνεκα.
