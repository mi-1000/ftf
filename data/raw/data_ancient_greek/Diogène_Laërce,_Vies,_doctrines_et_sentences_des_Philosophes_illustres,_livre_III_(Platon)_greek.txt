Τούτων γὰρ οὐδὲν δι' ἑρμηνείας χωρεῖ. 
Τῶν δὲ πρός τι λεγομένων ὅσα προσδεῖταί
τινος ἑρμηνείας, οἷον τὸ μεῖζόν τινος καὶ τὸ
θᾶττόν τινος καὶ τὸ κάλλιον καὶ τὰ τοιαῦτα· τό
τε γὰρ μεῖζον ἐλάττονός ἐστι μεῖζον καὶ τὸ
θᾶττόν τινός ἐστι <θᾶττον>. Τῶν ὄντων ἄρα
τὰ μὲν αὐτὰ καθ' αὑτὰ λέγεται, τὰ δὲ πρός τι. 
Ὧδε καὶ τὰ πρῶτα διῄρει κατὰ τὸν Ἀριστοτέλην. 
Γέγονε δὲ καὶ ἄλλος Πλάτων φιλόσοφος
Ῥόδιος, μαθητὴς Παναιτίου, καθά φησι
Σέλευκος ὁ γραμματικὸς ἐν πρώτῳ Περὶ
φιλοσοφίας· καὶ ἄλλος, περιπατητικός, 
μαθητὴς Ἀριστοτέλους· καὶ ἕτερος Πραξιφάνους· 
καὶ ὁ τῆς ἀρχαίας κωμῳδίας ποιητής.
