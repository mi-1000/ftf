Τὸ ἔχειν κατὰ πλείονας τρόπους λέγεται·
ἢ γὰρ ὡς ἕξιν καὶ διάθεσιν ἢ ἄλλην τινὰ ποιότητα,  λεγόμεθα γὰρ ἐπιστήμην ἔχειν καὶ ἀρετήν·  
ἢ ὡς ποσόν, οἷον ὃ τυγχάνει τις ἔχων μέγεθος,  λέγεται γὰρ τρίπηχυ μέγεθος ἔχειν ἢ τετράπηχυ·  
ἢ ὡς τὰ περὶ τὸ σῶμα, οἷον ἱμάτιον ἢ χιτῶνα· 
ἢ ὡς ἐν μορίῳ, οἷον ἐν χειρὶ δακτύλιον· 
ἢ ὡς μέρος, οἷον χεῖρα ἢ πόδα· 
ἢ ὡς ἐν ἀγγείῳ, οἷον ὁ μέδιμνος τοὺς πυροὺς ἢ τὸ κεράμιον τὸν οἶνον,  οἶνον γὰρ ἔχειν τὸ κεράμιον λέγεται, καὶ ὁ μέδιμνος πυρούς· ταῦτ´ οὖν ἔχειν λέγεται ὡς ἐν ἀγγείῳ· 
ἢ ὡς κτῆμα· ἔχειν γὰρ οἰκίαν καὶ ἀγρὸν λεγόμεθα. 
Λεγόμεθα δὲ καὶ γυναῖκα ἔχειν καὶ ἡ γυνὴ ἄνδρα· ἔοικε δὲ ἀλλοτριώτατος ὁ νῦν ῥηθεὶς τρόπος τοῦ ἔχειν εἶναι· οὐδὲν γὰρ ἄλλο τῷ ἔχειν γυναῖκα σημαίνομεν ἢ ὅτι συνοικεῖ. 
Ἴσως δ´ ἂν καὶ ἄλλοι τινὲς φανείησαν τοῦ ἔχειν τρόποι, οἱ δὲ εἰωθότες λέγεσθαι σχεδὸν ἅπαντες κατηρίθμηνται.
