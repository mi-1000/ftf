Οὐ μὴν ἀλλὰ τοῦτό γε τῶν κακῶν ἐλάχιστόν ἐστι,
καὶ δεῖ παρατρέπειν εἰς ταῦτα τὴν ἀδολεσχίαν· ἧττον γὰρ
ἀηδὲς ἔσται τὸ λάλον ἐν τῷ φιλολόγῳ πλεονάζον. ἐθιστέον
δὲ καὶ γράφειν τι τοὺς τοιούτους καὶ διαλέγεσθαι κατ´ ἰδίαν.
ὁ μὲν γὰρ Στωικὸς Ἀντίπατρος, ὡς ἔοικε, μὴ
δυνάμενος μηδὲ βουλόμενος ὁμόσε χωρεῖν τῷ Καρνεάδῃ
μετὰ πολλοῦ ῥεύματος εἰς τὴν Στοὰν φερομένῳ, γράφων
δὲ καὶ πληρῶν τὰ βιβλία τῶν πρὸς αὐτὸν ἀντιλογιῶν ‘κα–
λαμοβόας’ ἐπεκλήθη· τὸν δ´ ἀδολέσχην ἴσως ἂν ἡ πρὸς τὸ
γραφεῖον σκιαμαχία καὶ βοὴ τοῦ πλήθους ἀπερύκουσα
καθ´ ἡμέραν ἐλαφρότερον παρασκευάσειε τοῖς συνοῦσιν,
ὥσπερ οἱ κύνες εἰς λίθους καὶ ξύλα τὸν θυμὸν ἀφέντες
ἧττόν εἰσι χαλεποὶ τοῖς ἀνθρώποις. ἁρμόσει δ´ αὐτοῖς
σφόδρα καὶ τὸ μετὰ κρειττόνων ἀεὶ καὶ πρεσβυτέρων
ὁμιλεῖν· αἰσχυνόμενοι γὰρ αὐτῶν τὴν δόξαν ἐν ἔθει γενήσονται
τοῦ σιωπᾶν.
Τούτοις δ´ ἀεὶ δεῖ καταμεμῖχθαι καὶ συμπεπλέχθαι
τοῖς ἐθισμοῖς τὴν προσοχὴν ἐκείνην καὶ τὸν ἐπιλογισμόν,
ὅταν τι μέλλωμεν λαλεῖν καὶ τὰ ῥήματα τῷ στόματι
προστρέχῃ, ‘τίς οὗτος ὁ λόγος ὁ ἐφεστὼς καὶ καταβιαζόμενος;
ἐπὶ τί δ´ ἡ γλῶσς´ ἀσπαίρει; τί δ´ εἰπόντι
περιγίγνεται καλὸν ἢ τί σιωπήσαντι δυσχερές;’ οὐ γὰρ ὡς
βάρος τι δεῖ πιέζον ἀποθέσθαι τὸν λόγον (ἐπεὶ παραμένει
γε καὶ ῥηθεὶς ὁμοίως), ἀλλ´ ἢ δι´ αὑτοὺς ἅνθρωποι
δεόμενοί τινος λαλοῦσιν ἢ τοὺς ἀκούοντας ὠφελοῦντες ἢ
χάριν τινὰ παρασκευάζοντες ἀλλήλοις ὥσπερ ἁλσὶ τοῖς
λόγοις ἐφηδύνουσι τὴν διατριβὴν καὶ τὴν πρᾶξιν, ἐν ᾗ
τυγχάνουσιν ὄντες. εἰ δὲ μήτε τῷ λέγοντι χρήσιμον μήτ´
ἀναγκαῖον τοῖς ἀκούουσι τὸ λεγόμενον ἡδονὴ δὲ καὶ χάρις
οὐ πρόσεστι, διὰ τί λέγεται; τὸ γὰρ μάτην καὶ διακενῆς
οὐχ ἧττον ἐν τοῖς λόγοις ἢ τοῖς ἔργοις ἐστίν. ἐπὶ πᾶσι δὲ
καὶ παρὰ ταῦτα πάντα δεῖ πρόχειρον ἔχειν καὶ μνημονεύειν
τὸ Σιμωνίδειον,  ὅτι λαλήσας μὲν πολλάκις μετενόησε
σιωπήσας δ´ οὐδέποτε, καὶ τὴν ἄσκησιν, ὅτι πάντων
ἐπικρατεῖ καὶ ἰσχυρότερόν ἐστιν· ὅπου καὶ λυγμὸν
καὶ βῆχ´ ἄνθρωποι τῷ προσέχειν ἀποβιαζόμενοι μετὰ
πόνου καὶ ἀλγηδόνος ἐξεκρούσαντο. σιγὴ δ´ οὐ μόνον
ἄδιψον, ὥς φησιν Ἱπποκράτης, ἀλλὰ καὶ ἄλυπον καὶ ἀνώδυνον.
