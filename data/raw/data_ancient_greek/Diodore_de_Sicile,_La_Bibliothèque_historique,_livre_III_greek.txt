Τὸν μὲν οὖν πρῶτον Διόνυσον ἐξ Ἄμμωνος
καὶ Ἀμαλθείας γενόμενον τοιαύτας οἱ Λίβυες ἱστοροῦσιν
ἐπιτελέσασθαι πράξεις· τὸν δὲ δεύτερόν φασιν
ἐξ Ἰοῦς τῆς Ἰνάχου Διὶ γενόμενον βασιλεῦσαι μὲν
τῆς Αἰγύπτου, καταδεῖξαι δὲ τὰς τελετάς· τελευταῖον
δὲ τὸν ἐκ Διὸς καὶ Σεμέλης τεκνωθέντα παρὰ τοῖς
Ἕλλησι ζηλωτὴν γενέσθαι τῶν προτέρων. τὰς δ´
ἀμφοτέρων προαιρέσεις μιμησάμενον στρατεῦσαι μὲν
ἐπὶ πᾶσαν τὴν οἰκουμένην, στήλας δ´ οὐκ ὀλίγας
ἀπολιπεῖν τῶν ὅρων τῆς στρατείας· καὶ τὴν μὲν
χώραν ἐξημεροῦν ταῖς φυτείαις, στρατιώτιδας
δ´ ἐπιλέξασθαι γυναῖκας, καθάπερ καὶ ὁ παλαιὸς τὰς
Ἀμαζόνας. ἐνεργῆσαι δ´ ἐπὶ πλέον καὶ τὰ περὶ τοὺς
ὀργιασμούς, καὶ τελετὰς ἃς μὲν μεταθεῖναι πρὸς τὸ
κρεῖττον, ἃς δ´ ἐπινοῆσαι. διὰ δὲ τὸ πλῆθος τοῦ
χρόνου τῶν προτέρων εὑρετῶν ἀγνοηθέντων ὑπὸ
τῶν πολλῶν, τοῦτον κληρονομῆσαι τὴν τῶν προγενεστέρων
προαίρεσίν τε καὶ δόξαν. οὐκ ἐπὶ τούτου
δὲ μόνου συμβῆναι τὸ προειρημένον, ἀλλὰ καὶ μετὰ
ταῦτ´ ἐφ´ Ἡρακλέους. δυοῖν γὰρ ὄντων τῶν προγενεστέρων
τῶν τὴν αὐτὴν ἐσχηκότων προσηγορίαν,
τὸν μὲν ἀρχαιότατον Ἡρακλέα μυθολογεῖσθαι γεγονέναι
παρ´ Αἰγυπτίοις, καὶ πολλὴν τῆς οἰκουμένης
τοῖς ὅπλοις καταστρεψάμενον θέσθαι τὴν ἐπὶ
τῆς Λιβύης στήλην, τὸν δὲ δεύτερον ἐκ Κρήτης ἕνα
τῶν Ἰδαίων ὄντα Δακτύλων καὶ γενόμενον γόητα
καὶ στρατηγικὸν συστήσασθαι τὸν Ὀλυμπικὸν ἀγῶνα·
τὸν δὲ τελευταῖον μικρὸν πρὸ τῶν Τρωικῶν ἐξ
Ἀλκμήνης καὶ Διὸς τεκνωθέντα πολλὴν ἐπελθεῖν
τῆς οἰκουμένης, ὑπηρετοῦντα τοῖς Εὐρυσθέως προστάγμασιν. 
ἐπιτυχόντα δὲ πᾶσι τοῖς ἄθλοις θέσθαι
μὲν καὶ στήλην τὴν ἐπὶ τῆς Εὐρώπης, διὰ δὲ τὴν
ὁμωνυμίαν καὶ τὴν τῆς προαιρέσεως ὁμοιότητα χρόνων
ἐπιγενομένων τελευτήσαντα κληρονομῆσαι τὰς
τῶν ἀρχαιοτέρων πράξεις, ὡς ἑνὸς Ἡρακλέους γεγονότος
ἐν παντὶ τῷ πρότερον αἰῶνι. ὑπὲρ δὲ τοῦ
πλείους Διονύσους γεγονέναι σὺν ἄλλαις ἀποδείξεσι
πειρῶνται φέρειν τὴν ἐκ τῆς Τιτανομαχίας· συμφωνουμένου
γὰρ παρὰ πᾶσιν ὅτι Διόνυσος τῷ Διὶ
συνηγωνίσατο τὸν πρὸς τοὺς Τιτᾶνας πόλεμον, οὐδαμῶς
πρέπειν φασὶ τὴν τῶν Τιτάνων γενεὰν τιθέναι
κατὰ τοὺς τῆς Σεμέλης χρόνους οὐδὲ Κάδμον τὸν
Ἀγήνορος ἀποφαίνεσθαι πρεσβύτερον εἶναι τῶν
Ὀλυμπίων θεῶν. οἱ μὲν οὖν Λίβυες περὶ Διονύσου
τοιαῦτα μυθολογοῦσιν· ἡμεῖς δὲ τὴν ἐν ἀρχῇ πρόθεσιν
τετελεκότες αὐτοῦ περιγράψομεν τὴν τρίτην βίβλον.
