Ὧν, ὦ ἄνδρες Ἀθηναῖοι, χρὴ λαβόντας ἔννοιαν, καὶ
λογισαμένους ὡς οὐδ´ ἐφ´ ἡμῖν ἐστι τὸ φάσκειν ἄγειν εἰρήνην 
(ἤδη γὰρ ἐκεῖνος καὶ προηγόρευκε τὸν πόλεμον καὶ τοῖς
ἔργοις ἐξενήνοχε) μηδενὸς μὲν φείδεσθαι μήτε τῶν δημοσίων
μήτε τῶν ἰδίων, στρατεύεσθαι δέ, ἄν που καιρὸς ᾖ, προθύμως
ἅπαντας, χρῆσθαι δὲ στρατηγοῖς ἀμείνοσιν ἢ πρότερον.
μὴ γὰρ ὑπολάβῃ τις ὑμῶν, δι´ ὧν ἐγένετο τὰ πράγματα
χείρω τὰ τῆς πόλεως, διὰ τούτων αὐτὰ πάλιν ἀναλήψεσθαι
καὶ γενήσεσθαι βελτίω· μηδὲ νομίσητε ῥᾳθυμούντων
ὑμῶν, ὥσπερ πρότερον, ἑτέρους ὑπὲρ τῶν ὑμετέρων ἀγωνιεῖσθαι
προθύμως· ἀλλ´ ἐννοεῖσθ´ ὡς αἰσχρόν ἐστι τοὺς
μὲν πατέρας ὑμῶν πολλοὺς πόνους καὶ μεγάλους κινδύνους
ὑποστῆναι Λακεδαιμονίοις πολεμοῦντας, ὑμᾶς δὲ μηδ´ ὑπὲρ
ὧν ἐκεῖνοι δικαίως κτησάμενοι παρέδοσαν ὑμῖν ἐθέλειν
ἐρρωμένως ἀμύνεσθαι, ἀλλὰ τὸν μὲν ἐκ Μακεδονίας ὁρμώμενον
οὕτως εἶναι φιλοκίνδυνον ὥσθ´ ὑπὲρ τοῦ μείζω ποιῆσαι
τὴν ἀρχὴν κατατετρῶσθαι πᾶν τὸ σῶμα τοῖς πολεμίοις
μαχόμενον, Ἀθηναίους δέ, οἷς πάτριόν ἐστι μηδενὸς ἀκούειν,
ἁπάντων δὲ κρατεῖν ἐν τοῖς πολέμοις, τούτους διὰ ῥᾳθυμίαν
ἢ μαλακίαν ἐγκαταλείπειν τά τε τῶν προγόνων ἔργα καὶ τὰ
συμφέροντα τῆς πατρίδος.
Ἵνα δὲ μὴ μακρολογῶ, φημὶ χρῆναι παρεσκευάσθαι μὲν
πρὸς τὸν πόλεμον, παρακαλεῖν δὲ τοὺς Ἕλληνας, μὴ λόγοις,
ἀλλὰ τοῖς ἔργοις πρὸς τὴν παρ´ ἡμῶν συμμαχίαν· ὡς ἅπας
μέν ἐστι λόγος μάταιος πράξεων ἄμοιρος γενόμενος, τοσούτῳ
δὲ μάλισθ´ ὁ παρὰ τῆς ἡμετέρας πόλεως, ὅσῳ δοκοῦμεν
αὐτῷ προχειρότατα χρῆσθαι τῶν ἄλλων Ἑλλήνων.
