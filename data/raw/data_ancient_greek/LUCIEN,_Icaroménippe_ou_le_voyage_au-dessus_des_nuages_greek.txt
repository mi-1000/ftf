καίτοι τὸν διατεινόμενον αὐτὸν καὶ βοῶντα καὶ
κατηγοροῦντα τῶν ἄλλων ἢν ἔρῃ, ‘Σὺ δὲ δὴ τί
πράττων τυγχάνεις ἢ τί φῶμεν πρὸς θεῶν σε πρὸς
τὸν βίον συντελεῖν;’ φαίη ἄν, εἰ τὰ δίκαια καὶ
ἀληθῆ θέλοι λέγειν, ὅτι ‘Πλεῖν μὲν ἢ γεωργεῖν.
στρατεύεσθαι ἤ τινα τέχνην μετιέναι περιττὸν
εἶναί μοι δοκεῖ, κέκραγα δὲ καὶ αὐχμῶ καὶ ψυχρολουτῶ
καὶ ἀνυπόδητος τοῦ χειμῶνος περιέρχομαι
καὶ τρίβωνα ῥυπαρὸν περιβέβλημαι καὶ ὥσπερ.
Μῶμος τὰ ὑπὸ τῶν ἄλλων γιγνόμενα συκοφαντῶ,
καὶ εἰ μέν τις ὠψώνηκε τῶν πλουσίων πολυτελῶς
ἢ ἑταίραν ἔχει, τοῦτο πολυπραγμονῶ καὶ ἀγανακτῶ,
εἰ δὲ τῶν φίλων τις ἢ ἑταίρων κατάκειται
νοσῶν ἐπικουρίας τε καὶ θεραπείας δεόμενος, ἀγνοῶ.’
"Τοιαῦτα μέν ἐστιν ὑμῖν, ὦ θεοί, ταῦτα τὰ θρέμματα.
οἱ δὲ δὴ Ἐπικούρειοι αὐτῶν λεγόμενοι
μάλα δὴ καὶ ὑβρισταί εἰσι καὶ οὐ μετρίως ἡμῶν
καθάπτονται μήτε ἐπιμελεῖσθαι τῶν ἀνθρωπίνων
λέγοντες τοὺς θεοὺς μήτε ὅλως τὰ γιγνόμενα
ἐπισκοπεῖν· ὥστε ὥρα ὑμῖν λογίζεσθαι διότι ἢν
ἅπαξ οὗτοι πεῖσαι τὸν βίον δυνηθῶσιν, οὐ μετρίως
πεινήσετε. τίς γὰρ ἂν ἔτι θύσειεν ὑμῖν πλέον
οὐδὲν ἕξειν προσδοκῶν;
"Ἃ μὲν γὰρ ἡ Σελήνη αἰτιᾶται, πάντες ἠκούσατε
τοῦ ξένου χθὲς διηγουμένου. πρὸς ταῦτα
βουλεύεσθε ἃ καὶ τοῖς ἀνθρώποις γένοιτ´ ἂν ὠφελιμώτατα
καὶ ἡμῖν ἀσφαλέστατα."
Εἰπόντος ταῦτα τοῦ Διὸς ἡ ἐκκλησία διετεθορύβητο,
καὶ εὐθὺς ἐβόων ἅπαντες, "κεραύνωσον,"
"κατάφλεξον," "ἐπίτριψον," "ἐς τὸ βάραθρον,"
"ἐς τὸν Τάρταρον," "ὡς τοὺς Γίγαντας." ἡσυχίαν
δὲ ὁ Ζεὺς αὖθις παραγγείλας, "Ἔσται ταῦτα ὡς
βούλεσθε," ἔφη, "καὶ πάντες ἐπιτρίψονται αὐτῇ
διαλεκτικῇ, πλὴν τό γε νῦν εἶναι οὐ θέμις
κολασθῆναί τινα· ἱερομηνία γάρ ἐστιν, ὡς ἴστε,
μηνῶν τούτων τεττάρων, καὶ ἤδη τὴν ἐκεχειρίαν
περιηγγειλάμην. ἐς νέωτα οὖν ἀρχομένου ἦρος
κακοὶ κακῶς ἀπολοῦνται τῷ σμερδαλέῳ κεραυνῷ."
ἦ καὶ κυανέῃσιν ἐπ´ ὀφρύσι νεῦσε Κρονίων.
"Περὶ δὲ τουτουὶ Μενίππου ταῦτα," ἔφη, "μοι
δοκεῖ· περιαιρεθέντα αὐτὸν τὰ πτερά, ἵνα μὴ καὶ
αὖθις ἔλθῃ ποτέ, ὑπὸ τοῦ Ἑρμοῦ ἐς τὴν γῆν
κατενεχθῆναι τήμερον." καὶ ὁ μὲν ταῦτα εἰπὼν
διέλυσε τὸν σύλλογον, ἐμὲ δὲ ὁ Κυλλήνιος τοῦ
δεξιοῦ ὠτὸς ἀποκρεμάσας περὶ ἑσπέραν χθὲς κατέθηκε
φέρων ἐς τὸν Κεραμεικόν.
Ἅπαντα ἀκήκοας, ἅπαντα, ὦ ἑταῖρε, τἀξ
οὐρανοῦ· ἄπειμι τοίνυν καὶ τοῖς ἐν τῇ Ποικίλῃ
περιπατοῦσι τῶν φιλοσόφων αὐτὰ ταῦτα εὐαγγελιούμενος.
