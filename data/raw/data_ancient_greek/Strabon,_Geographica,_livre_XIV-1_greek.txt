Ἄνδρες δὲ γεγόνασιν ἔνδοξοι Νυσαεῖς Ἀπολλώνιός
τε ὁ στωικὸς φιλόσοφος τῶν Παναιτίου γνωρίμων
ἄριστος, καὶ Μενεκράτης Ἀριστάρχου μαθητής, καὶ
Ἀριστόδημος ἐκείνου υἱός, οὗ διηκούσαμεν ἡμεῖς ἐσχατόγηρω
νέοι παντελῶς ἐν τῇ Νύσῃ· καὶ Σώστρατος δὲ
ὁ ἀδελφὸς τοῦ Ἀριστοδήμου καὶ ἄλλος Ἀριστόδημος
ἀνεψιὸς αὐτοῦ ὁ παιδεύσας Μάγνον Πομπήιον ἀξιόλογοι
γεγόνασι γραμματικοί· ὁ δ´ ἡμέτερος καὶ ἐρρητόρευε
καὶ ἐν τῇ Ῥόδῳ καὶ ἐν τῇ πατρίδι δύο σχολὰς
συνεῖχε, πρωὶ μὲν τὴν ῥητορικὴν δείλης δὲ τὴν γραμματικὴν
σχολήν· ἐν δὲ τῇ Ῥώμῃ τῶν Μάγνου παίδων
ἐπιστατῶν ἠρκεῖτο τῇ γραμματικῇ σχολῇ.
