Ταῦτα μὲν ἱκανῶς διημίλληταί σοι τὰ πρὸς
τοὺς φιλοσόφους ὑπὲρ τοῦ παρασίτου. λοιπὸν
δὲ εἰ καλὸν καὶ λυσιτελές ἐστιν τὸ κτῆμα τοῦτο
τῷ τρέφοντι, πειρῶ λέγειν· ἐμοὶ μὲν γὰρ δοκοῦσιν
ὥσπερ εὐεργετοῦντες καὶ χαριζόμενοι τρέφειν
αὐτοὺς οἱ πλούσιοι, καὶ εἶναι τοῦτο αἰσχύνην τῷ
τρεφομένῳ.
Ὡς ἠλίθιά γε σου, ὦ Τυχιάδη, ταῦτα, εἰ μὴ
δύνασαι γινώσκειν ὅτι πλούσιος ἀνήρ, εἰ καὶ τὸ
Γύγου χρυσίον ἔχοι, μόνος ἐσθίων πένης ἐστὶν
καὶ προϊὼν ἄνευ παρασίτου πτωχὸς δοκεῖ, καὶ
ὥσπερ στρατιώτης χωρὶς ὅπλων ἀτιμότερος καὶ
ἐσθὴς ἄνευ πορφύρας καὶ ἵππος ἄνευ φαλάρων,
οὕτω καὶ πλούσιος ἄνευ παρασίτου ταπεινός τις
καὶ εὐτελὴς φαίνεται. καὶ μὴν ὁ μὲν πλούσιος
κοσμεῖται ὑπ´ αὐτοῦ, τὸν δὲ παράσιτον πλούσιος
οὐδέποτε κοσμεῖ.
ἄλλως τε οὐδὲ ὄνειδος αὐτῷ ἐστιν, 
ὡς σὺ φής, τὸ παρασιτεῖν ἐκείνῳ, δῆλον
ὅτι ὥς τινι κρείττονι χείρονα, ὅπου γε μὴν τῷ
πλουσίῳ τοῦτο λυσιτελές ἐστιν, τὸ τρέφειν τὸν
παράσιτον, ᾧ γε μετὰ τοῦ κοσμεῖσθαι ὑπ´ αὐτοῦ
καὶ ἀσφάλεια πολλὴ ἐκ τῆς τούτου δορυφορίας
ὑπάρχει· οὔτε γὰρ μάχῃ ῥᾳδίως ἄν τις ἐπιχειρήσαι
τῷ πλουσίῳ τοῦτον ὁρῶν παρεστῶτα, ἀλλ´
οὐδ´ ἂν ἀποθάνοι φαρμάκῳ οὐδεὶς ἔχων παράσιτον.
τίς γὰρ ἂν τολμήσειεν ἐπιβουλεῦσαί τινι
τούτου προεσθίοντος καὶ προπίνοντος; ὥστε ὁ
πλούσιος οὐχὶ κοσμεῖται μόνον, ἀλλὰ καὶ ἐκ τῶν
μεγίστων κινδύνων ὑπὸ τοῦ παρασίτου σώζεται.
οὕτω μὲν ὁ παράσιτος διὰ φιλοστοργίαν πάντα
κίνδυνον ὑπομένει, καὶ οὐκ ἂν παραχωρήσειεν
τῷ πλουσίῳ φαγεῖν μόνῳ, ἀλλὰ καὶ ἀποθανεῖν
αἱρεῖται συμφαγών.
Πάντα μοι δοκεῖς, ὦ Σίμων, διεξελθεῖν ὑστερήσας
οὐδὲν τῆς σεαυτοῦ τέχνης, οὐχ ὥσπερ αὐτὸς
ἔφασκες, ἀμελέτητος ὤν, ἀλλ´ ὥσπερ ἄν τις ὑπὸ
τῶν μεγίστων γεγυμνασμένος. λοιπόν, εἰ μὴ
αἴσχιον αὐτὸ τὸ ὄνομά ἐστι τῆς παρασιτικῆς,
θέλω μαθεῖν.
Ὅρα δὴ τὴν ἀπόκρισιν, ἐάν σοι ἱκανῶς λέγεσθαι
δοκῇ, καὶ πειρῶ πάλιν αὐτὸς ἀποκρίνασθαι
πρὸς τὸ ἐρωτώμενον ᾗ ἄριστα οἴει. φέρε γάρ,
τὸν σῖτον οἱ παλαιοὶ τί καλοῦσι;
Τροφήν.
Τί δὲ τὸ σιτεῖσθαι, οὐχὶ τὸ ἐσθίειν;
Ναί.
Οὐκοῦν καθωμολόγηται τὸ παρασιτεῖν ὅτι οὐκ
ἄλλο ἐστίν;
Τοῦτο γάρ, ὦ Σίμων, ἐστὶν ὃ αἰσχρὸν φαίνεται.
Φέρε δὴ πάλιν ἀπόκριναί μοι, πότερόν σοι δοκεῖ
διαφέρειν, καὶ προκειμένων ἀμφοῖν πότερον ἂν
αὐτὸς ἕλοιο, ἆρά γε τὸ πλεῖν ἢ τὸ παραπλεῖν;
Τὸ παραπλεῖν ἔγωγε.
Τί δέ, τὸ τρέχειν ἢ τὸ παρατρέχειν;
Τὸ παρατρέχειν.
Τί δέ, τὸ ἱππεύειν ἢ τὸ παριππεύειν;
Τὸ παριππεύειν.
Τί δέ, τὸ ἀκοντίζειν ἢ τὸ παρακοντίζειν;
Τὸ παρακοντίζειν.
Οὐκοῦν ὁμοίως ἂν ἕλοιο καὶ τοῦ ἐσθίειν μᾶλλον
τὸ παρασιτεῖν;
Ὁμολογεῖν ἀνάγκη. καί σοι λοιπὸν ὥσπερ οἱ
παῖδες ἀφίξομαι καὶ ἑῷος καὶ μετ´ ἄριστον μαθησόμενος
τὴν τέχνην. σὺ δέ με αὐτὴν δίκαιος
διδάσκειν ἀφθόνως, ἐπεὶ καὶ πρῶτος μαθητής σοι
γίγνομαι. φασὶ δὲ καὶ τὰς μητέρας μᾶλλον τὰ
πρῶτα φιλεῖν τῶν τέκνων.
