Ἀννίβᾳ δὲ τῶν μὲν ἄλλων ἐλάχιστος ἦν λόγος, 
Μάρκελλον δὲ πεπτωκέναι πυθόμενος, αὐτὸς ἐξέδραμεν ἐπὶ
τὸν τόπον, καὶ τῷ νεκρῷ παραστάς, καὶ πολὺν χρόνον τήν τε
ῥώμην τοῦ σώματος καταμαθὼν καὶ τὸ εἶδος, οὔτε φωνὴν
ἀφῆκεν ὑπερήφανον, οὔτ'ἀπ'ὄψεως τὸ χαῖρον, ὡς ἄν τις
ἐργώδη πολέμιον καὶ βαρὺν ἀπεκτονώς,  ἐξέφηνεν, ἀλλ' 
ἐπιθαυμάσας τὸ παράλογον τῆς τελευτῆς, τὸν μὲν δακτύλιον
ἀφείλετο, τὸ δὲ σῶμα κοσμήσας πρέποντι κόσμῳ καὶ
περιστείλας ἐντίμως ἔκαυσε, καὶ τὰ λείψανα συνθεὶς εἰς κάλπιν
ἀργυρᾶν καὶ χρυσοῦν ἐμβαλὼν στέφανον,  ἀπέστειλε πρὸς
τὸν υἱόν. τῶν δὲ Νομάδων τινὲς περιτυχόντες τοῖς κομίζουσιν
ὥρμησαν ἀφαιρεῖσθαι τὸ τεῦχος, ἀντιλαμβανομένων δ'ἐκείνων
ἐκβιαζόμενοι καὶ  μαχόμενοι, διέρριψαν τὰ ὀστᾶ. πυθόμενος
δ'Ἀννίβας καὶ πρὸς τοὺς παρόντας εἰπὼν "οὐδὲν ἄρα δυνατὸν
γενέσθαι ἄκοντος θεοῦ," τοῖς μὲν Νομάσιν ἐπέθηκε δίκην, 
οὐκέτι δὲ κομιδῆς ἢ συλλογῆς τῶν λειψάνων ἐφρόντισεν, ὡς δὴ
κατὰ θεόν τινα καὶ τῆς τελευτῆς καὶ τῆς ἀταφίας.
παραλόγως οὕτω τῷ Μαρκέλλῳ γενομένης. ταῦτα μὲν οὖν οἱ
περὶ Κορνήλιον Νέπωτα καὶ Οὐαλέριον Μάξιμον ἱστορήκασι· 
Λίβιος δὲ καὶ Καῖσαρ ὁ Σεβαστὸς κομισθῆναι τὴν ὑδρίαν πρὸς
τὸν υἱὸν εἰρήκασι καὶ ταφῆναι λαμπρῶς.
Ἦν δ'ἀναθήμαΜαρκέλλου δίχα τῶν ἐν Ῥώμῃ
γυμνάσιον μὲν ἐν Κατάνῃ τῆς Σικελίας, ἀνδριάντες δὲ καὶ
πίνακες τῶν ἐκ Συρακουσῶν ἔν τε Σαμοθρᾴκῃ παρὰ τοῖς θεοῖς
οὓς Καβείρους ὠνόμαζον, καὶ περὶ Λίνδον ἐν τῷ  ἱερῷ τῆς
Ἀθηνᾶς. ἐκεῖ δ'αὐτοῦ τῷ ἀνδριάντι τοῦτ'ἦν ἐπιγεγραμμένον, 
ὡς Ποσειδώνιός φησι, τὸ ἐπίγραμμα·
Οὗτός τοι Ῥώμης ὁ μέγας ξένε πατρίδος ἀστός,
Μάρκελλος κλεινῶν Κλαύδιος ἐκ πατέρων,
ἑπτάκι τὰν ὑπάταν ἀρχὰν ἐν Ἄρηϊ φυλάξας,
ᾧ πολὺν ἀντιπάλων ἐγκατέχευε φόνον.
τὴν γὰρ ἀνθύπατον ἀρχήν, ἣν δὶς ἦρξε, ταῖς πέντε
προσκατηρίθμησεν ὑπατείαις ὁ τὸ ἐπίγραμμα ποιήσας.
Γένος δ'αὐτοῦ λαμπρὸν ἄχρι Μαρκέλλου τοῦ
Καίσαρος ἀδελφιδοῦ διέτεινεν, ὃς Ὀκταβίας ἦν τῆς Καίσαρος
ἀδελφῆς υἱὸς ἐκ Γαΐου Μαρκέλλου γεγονώς, ἀγορανομῶν δὲ
Ῥωμαίων ἐτελεύτησε νυμφίος, Καίσαρος θυγατρὶ χρόνον.
οὐ πολὺν συνοικήσας. εἰς δὲ τιμὴν αὐτοῦ καὶ μνήμην Ὀκταβία
μὲν ἡ μήτηρ τὴν βιβλιοθήκην ἀνέθηκε, Καῖσαρ δὲ θέατρον
ἐπιγράψας Μαρκέλλου.
