εἰ γὰρ δεῖ μηδὲν ὑποστειλάμενον {μετὰ παρρησίας}  εἰπεῖν, 
οὐκ ἔστιν ἄλλως τυχεῖν τοῦ τέλους ἢ προσηλωθέντα μέν, εἰ
χρὴ φάναι, τῷ θεῷ, ἀφηλωθέντα δὲ τοῦ σώματος καὶ τῶν διὰ τούτου τῆς ψυχῆς
ἡδυπα θειῶν {δι´ ἔργων ἡμῖν τῆς σωτηρίας, οὐ δι´ ἀκροάσεως λόγων ψιλῆς
γινομένης}. θεῷ δὲ οὐδὲ τῶν μερικῶν τινί, οὐχ ὅτι τῷ ἐπὶ πᾶσιν καὶ ὑπὲρ τὴν
ἀσώματον φύσιν ἁπλῶς μεθ´ ὁποίας οὖν διαίτης καὶ ὅλως σαρκοφαγίας ἐνῆν
οἰκειοῦσθαι, ἀλλ´ ἁγνείαις παντοίαις καὶ ψυχῆς καὶ σώματος μόλις
καταξιοῦσθαι τῆς ἐκείνου ἐπαισθήσεως, φύντι τε καλῶς καὶ ζῶντι ὁσίως καὶ
καθαρῶς. ὥσθ´ ὅσῳ ὁ πάντων πατὴρ ἀπαθέστερος καὶ καθαρώτερος καὶ
αὐταρκέστατος, ἅτε πόρρω ὑλικῆς ἐμφάσεως ἱδρυμένος, τόσῳ τὸν προσιόντα
αὐτῷ παντοίως καθαρόν τε καὶ ἁγνὸν εἶναι προσήκει, ἀρξάμενον ἀπὸ τοῦ
σώματος καὶ τελευτῶντα εἰς τὸ εἴσω, καθ´ ἕκαστον τῶν μερῶν ἢ ὅλως τῶν
προσόντων τὴν κατὰ φύσιν ἑκάστῳ ἁγνείαν ἀπονέμοντα. ἀλλ´ ἴσως πρὸς μὲν
ταῦτα οὐδεὶς ἂν ἀντείποι, ἀπορήσειε δ´ ἂν πῶς ἐν ἁγνείᾳ τίθεμεν τὴν ἀποχήν, 
καίτοι ἐν ταῖς θυσίαις μηλοσφαγοῦντές τε καὶ βουθυτοῦντες ἁγνήν τε ταύτην
νομίζοντες τὴν ἱερουργίαν καὶ θεοῖς κεχαρισμένην. διὸ μακροῦ δεομένων λόγου
πρὸς τὴν τούτων διάλυσιν, ἀπ´ ἄλλης ἀρχῆς τὰ περὶ τῶν θυσιῶν διαληπτέον.
