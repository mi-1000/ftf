Ἀλλὰ ταῦτα μὲν ὕστερον καὶ ὠνόμασαν καὶ
ἔπραξαν· τότε δὲ νυκτὸς γενομένης πάντες αὐτοὺς παρέπεμπον
εἰς τὸν θάλαμον, οἱ μὲν συρίττοντες, οἱ δὲ αὐλοῦντες, 
οἱ δὲ δᾷδας μεγάλας ἀνίσχοντες.  Καὶ ἐπεὶ
πλησίον ἦσαν τῶν θυρῶν, ᾖδον σκληρᾷ καὶ ἀπηνεῖ τῇ
φωνῇ, καθάπερ τριαίναις γῆν ἀναρρηγνύντες, οὐχ ὑμέναιον
ᾄδοντες.  Δάφνις δὲ καὶ Χλόη γυμνοὶ συγκατακλιθέντες
περιέβαλλον ἀλλήλους καὶ κατεφίλουν, ἀγρυπνήσαντες
τῆς νυκτὸς ὅσον οὐδὲ γλαῦκες· καὶ ἔδρασέ τι Δάφνις ὧν αὐτὸν
ἐπαίδευσε Λυκαίνιον, καὶ τότε Χλόη πρῶτον ἔμαθεν ὅτι τὰ ἐπὶ
τῆς ὕλης γινόμενα ἦν ποιμένων παίγνια.
