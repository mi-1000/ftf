ἐπειδὴ δὲ ἔλθοιμεν εἴς τι καταγώγιον,
λαβὼν ἂν ὁ ἀνὴρ ἢ τὸν μοχλὸν τῆς θύρας ἢ τὸ
κόρηθρον ἢ καὶ τὸ ὕπερον περιβαλὼν ἱματίοις
ἐπειπών τινα ἐπῳδὴν ἐποίει βαδίζειν, τοῖς ἄλλοις
ἅπασιν ἄνθρωπον εἶναι δοκοῦντα. τὸ δὲ ἀπιὸν
ὕδωρ τε ἐμπίπλη καὶ ὠψώνει καὶ ἐσκεύαζεν καὶ
πάντα δεξιῶς ὑπηρέτει καὶ διηκονεῖτο ἡμῖν· εἶτα
ἐπειδὴ ἅλις ἔχοι τῆς διακονίας, αὖθις κόρηθρον
τὸ κόρηθρον ἢ ὕπερον τὸ ὕπερον ἄλλην ἐπῳδὴν
ἐπειπὼν ἐποίει ἄν.
"Τοῦτο ἐγὼ πάνυ ἐσπουδακὼς οὐκ εἶχον ὅπως
ἐκμάθοιμι παρ´ αὐτοῦ· ἐβάσκαινε γάρ, καίτοι
πρὸς τὰ ἄλλα προχειρότατος ὤν. μιᾷ δέ ποτε
ἡμέρᾳ λαθὼν ἐπήκουσα τῆς ἐπῳδῆς, ἦν δὲ τρισύλλαβος
σχεδόν, ἐν σκοτεινῷ ὑποστάς. καὶ.
μὲν ᾤχετο εἰς τὴν ἀγορὰν ἐντειλάμενος τῷ ὑπέρῳ
ἃ ἔδει ποιεῖν.
ἐγὼ δὲ εἰς τὴν ὑστεραίαν ἐκείνου
τι κατὰ τὴν ἀγορὰν πραγματευομένου λαβὼν τὸ
ὕπερον σχηματίσας ὁμοίως, ἐπειπὼν τὰς συλλαβάς,
ἐκέλευσα ὑδροφορεῖν. ἐπεὶ δὲ ἐμπλησάμενον
τὸν ἀμφορέα ἐκόμισε, ‘Πέπαυσο,’ ἔφην,
‘καὶ μηκέτι ὑδροφόρει, ἀλλ´ ἴσθι αὖθις ὕπερον·’
τὸ δὲ οὐκέτι μοι πείθεσθαι ἤθελεν, ἀλλ´ ὑδροφόρει
ἀεί, ἄχρι δὴ ἐνέπλησεν ἡμῖν ὕδατος τὴν οἰκίαν
ἐπαντλοῦν. ἐγὼ δὲ ἀμηχανῶν τῷ πράγματι
ἐδεδίειν γὰρ μὴ ὁ Παγκράτης ἐπανελθὼν ἀγανακτήσῃ,
ὅπερ καὶ ἐγένετοἀξίνην λαβὼν διακόπτω
τὸ ὕπερον εἰς δύο μέρη· τὰ δέ, ἑκάτερον
τὸ μέρος, ἀμφορέας λαβόντα ὑδροφόρει καὶ ἀνθ´
ἑνὸς δύο μοι ἐγεγένηντο οἱ διάκονοι. ἐν τούτῳ καὶ
ὁ Παγκράτης ἐφίσταται καὶ συνεὶς τὸ γενόμενον
ἐκεῖνα μὲν αὖθις ἐποίησε ξύλα, ὥσπερ ἦν πρὸ
τῆς ἐπῳδῆς, αὐτὸς δὲ ἀπολιπών με λαθὼν οὐκ
οἶδ´ ὅποι ἀφανὴς ᾤχετο ἀπιών."
"Νῦν οὖν," ἔφη ὁ Δεινόμαχος, "οἶσθα κἂν
ἐκεῖνο, ἄνθρωπον ποιεῖν ἐκ τοῦ ὑπέρου;" "Νὴ
Δί´," ἦ δ´ ὅς, "ἐξ ἡμισείας γε· οὐκέτι γὰρ εἰς τὸ
ἀρχαῖον οἷόν τέ μοι ἀπάγειν αὐτό, ἢν ἅπαξ
γένηται ὑδροφόρος, ἀλλὰ δεήσει ἡμῖν ἐπικλυσθῆναι
τὴν οἰκίαν ἐπαντλουμένην."
"Οὐ παύσεσθε," ἦν δ´ ἐγώ, "τὰ τοιαῦτα τερατολογοῦντες
γέροντες ἄνδρες; εἰ δὲ μή, ἀλλὰ κἂν
τούτων γε τῶν μειρακίων ἕνεκα εἰς ἄλλον τινὰ
καιρὸν ὑπερβάλλεσθε τὰς παραδόξους ταύτας
καὶ φοβερὰς διηγήσεις, μή πως λάθωσιν ἡμῖν
ἐμπλησθέντες δειμάτων καὶ ἀλλοκότων μυθολογημάτων.
φείδεσθαι οὖν χρὴ αὐτῶν μηδὲ
τοιαῦτα ἐθίζειν ἀκούειν, ἃ διὰ παντὸς τοῦ βίου
συνόντα ἐνοχλήσει καὶ ψοφοδεεῖς ποιήσει ποικίλης
τῆς δεισιδαιμονίας ἐμπιπλάντα."
"Εὖ γε ὑπέμνησας," ἦ δ´ ὃς ὁ Εὐκράτης, "εἰπὼν
τὴν δεισιδαιμονίαν. τί γάρ σοι, ὦ Τυχιάδη, περὶ
τῶν τοιούτων δοκεῖ, λέγω δὴ χρησμῶν καὶ θεσφάτων
καὶ ὅσα θεοφορούμενοί τινες ἀναβοῶσιν ἢ ἐξ
ἀδύτων ἀκούεται ἢ παρθένος ἔμμετρα φθεγγομένη
προθεσπίζει τὰ μέλλοντα; ἢ δηλαδὴ καὶ
τοῖς τοιούτοις ἀπιστήσεις; ἐγὼ δὲ ὅτι μὲν καὶ
δακτύλιόν τινα ἱερὸν ἔχω Ἀπόλλωνος τοῦ Πυθίου
εἰκόνα ἐκτυποῦντα τὴν σφραγῖδα καὶ οὗτος
ὁ Ἀπόλλων φθέγγεται πρὸς ἐμέ, οὐ λέγω, μή σοι
ἄπιστα δόξω περὶ ἐμαυτοῦ μεγαλαυχεῖσθαι· ἃ δὲ
Ἀμφιλόχου τε ἤκουσα ἐν Μαλλῷ, τοῦ ἥρωος
ὕπαρ διαλεχθέντος μοι καὶ συμβουλεύσαντος
περὶ τῶν ἐμῶν, καὶ ἃ εἶδον αὐτός, ἐθέλω ὑμῖν
εἰπεῖν, εἶτα ἑξῆς ἃ ἐν Περγάμῳ εἶδον καὶ.
ἤκουσα ἐν Πατάροις.
"Ὁπότε γὰρ ἐξ Αἰγύπτου ἐπανῄειν οἴκαδε
ἀκούων τὸ ἐν Μαλλῷ τοῦτο μαντεῖον ἐπιφανέστατόν
τε καὶ ἀληθέστατον εἶναι καὶ χρᾶν
ἐναργῶς πρὸς ἔπος ἀποκρινόμενον οἷς ἂν ἐγγράψας
τις εἰς τὸ γραμματεῖον παραδῷ τῷ
προφήτῃ, καλῶς ἔχειν ἡγησάμην ἐν παράπλῳ
πειραθῆναι τοῦ χρηστηρίου καί τι περὶ τῶν
μελλόντων συμβουλεύσασθαι τῷ θεῷ"
Ταῦτα ἔτι τοῦ Εὐκράτους λέγοντος ἰδὼν οἷ τὸ
πρᾶγμα προχωρήσειν ἔμελλε καὶ ὡς οὐ μικρᾶς
ἐνήρχετο τῆς περὶ τὰ χρηστήρια τραγῳδίας, οὐ
δοκιμάσας μόνος ἀντιλέγειν ἅπασιν, ἀπολιπὼν
αὐτὸν ἔτι διαπλέοντα ἐξ Αἰγύπτου εἰς τὴν Μαλλόνκαὶ
γὰρ συνίειν ὅτι μοι ἄχθονται παρόντι
καθάπερ ἀντισοφιστῇ τῶν ψευσμάτων"Ἀλλ´
ἐγὼ ἄπειμι," ἔφην, "Λεόντιχον ἀναζητήσων·
δέομαι γάρ τι αὐτῷ συγγενέσθαι. ὑμεῖς δὲ
ἐπείπερ οὐχ ἱκανὰ ἡγεῖσθε τὰ ἀνθρώπινα εἶναι,
καὶ αὐτοὺς ἤδη τοὺς θεοὺς καλεῖτε συνεπιληψομένους
ὑμῖν τῶν μυθολογουμένων·" καὶ ἅμα λέγων
ἐξῄειν. οἱ δὲ ἄσμενοι ἐλευθερίας λαβόμενοι
εἱστίων, ὡς τὸ εἰκός, αὑτοὺς καὶ ἐνεφοροῦντο τῶν
ψευσμάτων.
Τοιαῦτά σοι, ὦ Φιλόκλεις, παρὰ Εὐκράτει
ἀκούσας περίειμι νὴ τὸν Δία ὥσπερ οἱ τοῦ γλεύκους
πιόντες ἐμπεφυσημένος τὴν γαστέρα ἐμέτου
δεόμενος. ἡδέως δ´ ἄν ποθεν ἐπὶ πολλῷ ἐπριάμην
ληθεδανόν τι φάρμακον ὧν ἤκουσα, ὡς μή τι
κακὸν ἐργάσηταί με ἡ μνήμη αὐτῶν ἐνοικουροῦσα·
τέρατα γοῦν καὶ δαίμονας καὶ Ἑκάτας ὁρᾶν μοι δοκῶ.
ΦΙΛΟΚΛΗΣ
Καὶ αὐτός, ὦ Τυχιάδη, τοιοῦτόν τι ἀπέλαυσα
τῆς διηγήσεως. φασί γέ τοι μὴ μόνον λυττᾶν καὶ
τὸ ὕδωρ φοβεῖσθαι ὁπόσους ἂν οἱ λυττῶντες κύνες
δάκωσιν, ἀλλὰ κἄν τινα ὁ δηχθεὶς ἄνθρωπος
δάκῃ, ἴσα τῷ κυνὶ δύναται τὸ δῆγμα, καὶ τὰ
αὐτὰ κἀκεῖνος φοβεῖται. καὶ σὺ τοίνυν ἔοικας
αὐτὸς ἐν Εὐκράτους δηχθεὶς ὑπὸ πολλῶν ψευσμάτων
μεταδεδωκέναι κἀμοὶ τοῦ δήγματος· οὕτω
δαιμόνων μοι τὴν ψυχὴν ἐνέπλησας.
ΤΥΧΙΑΔΗΣ
Ἀλλὰ θαρρῶμεν, ὦ φιλότης, μέγα τῶν τοιούτων
ἀλεξιφάρμακον ἔχοντες τὴν ἀλήθειαν καὶ τὸν ἐπὶ
πᾶσι λόγον ὀρθόν, ᾧ χρωμένους ἡμᾶς μηδὲν
μὴ ταράξῃ τῶν κενῶν καὶ ματαίων τούτων ψευσμάτων.
