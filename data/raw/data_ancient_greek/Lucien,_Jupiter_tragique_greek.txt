ΤΙΜΟΚΛΗΣ.
Ὁμολογεῖς τοίνυν ἡττῆσθαι προαπιών;
ΔΑΜΙΣ.
Ναί, ὦ Τιμόκλεις. σὺ γὰρ ὥσπερ οἱ ὑπό τινων
βιαζόμενοι ἐπὶ τοὺς βωμοὺς ἡμῖν καταπέφευγας.
ὥστε, νὴ τὴν ἄγκυραν τὴν ἱεράν, ἐθέλω σπείσασθαι
ἤδη πρὸς σὲ ἐπ´ αὐτῶν γε τῶν βωμῶν, ὡς
μηκέτι περὶ τούτων ἐρίζοιμεν.
ΤΙΜΟΚΛΗΣ.
Εἰρωνεύῃ ταῦτα πρὸς ἐμέ, τυμβωρύχε καὶ μιαρὲ
καὶ κατάπτυστε καὶ μαστιγία καὶ κάθαρμα; οὐ
γὰρ ἴσμεν οὗτινος μὲν πατρὸς εἶ, πῶς δὲ ἡ μήτηρ
σου ἐπορνεύετο, καὶ ὡς τὸν ἀδελφὸν ἀπέπνιξας
καὶ μοιχεύεις καὶ τὰ μειράκια διαφθείρεις, λιχνότατε
καὶ ἀναισχυντότατε; μὴ φεῦγε δ´ οὖν, ἕως
καὶ πληγὰς παρ´ ἐμοῦ λαβὼν ἀπέλθῃς· ἤδη γάρ
σε τουτῳὶ τῷ ὀστράκῳ ἀποσφάξω παμμίαρον ὄντα.
ΖΕΥΣ.
Ὁ μὲν γελῶν, ὦ θεοί, ἄπεισιν, ὁ δ´ ἀκολουθεῖ
λοιδορούμενος οὐ φέρων κατατρυφῶντα τὸν Δᾶμιν,
καὶ ἔοικε πατάξειν αὐτὸν τῷ κεράμῳ ἐς τὴν κεφαλήν.
ἡμεῖς δὲ τί ποιῶμεν ἐπὶ τούτοις;
ΕΡΜΗΣ.
Ὀρθῶς ἐκεῖνό μοι ὁ κωμικὸς εἰρηκέναι δοκεῖ,
οὐδὲν πέπονθας δεινόν, ἂν μὴ προσποιῇ.
τί γὰρ καὶ ὑπέρμεγα κακόν, εἰ ὀλίγοι ἄνθρωποι
πεπεισμένοι ταῦτα ἀπίασι; πολλῷ γὰρ οἱ τἀναντία
γιγνώσκοντες πλείους, Ἑλλήνων ὁ πολὺς λεὼς
βάρβαροί τε ἅπαντες.
ΖΕΥΣ.
Ἀλλά, ὦ Ἑρμῆ, τὸ τοῦ Δαρείου πάνυ καλῶς
ἔχον ἐστίν, ὃ εἶπεν ἐπὶ τοῦ Ζωπύρου· ὥστε καὶ
αὐτὸς ἐβουλόμην ἂν ἕνα τοῦτον ἔχειν τὸν Δᾶμιν
σύμμαχον ἢ μυρίας μοι Βαβυλῶνας ὑπάρχειν.
