καὶ γὰρ ὃ μηδαμὰ δὴ φίλον ἦν φίλον,	
ὁπότε γε καὶ τὸν ἐν χεροῖν κατεῖχον.
ὦ πάτερ, ὦ φίλος,
ὦ τὸν ἀεὶ κατὰ γᾶς σκότον εἱμένος·
οὐδέ γ᾽ ἔνερθ᾽ ἀφίλητος ἐμοί ποτε
καὶ τᾷδε μὴ κυρήσῃς.	
ἔπραξεν;
ἔπραξεν οἷον ἤθελεν.
τὸ ποῖον;
ἇς ἔχρῃζε γᾶς ἐπὶ ξένας
ἔθανε· κοίταν δ᾽ ἔχει
νέρθεν εὐσκίαστον αἰέν,
οὐδὲ πένθος ἔλιπ᾽ ἄκλαυτον.
ἀνὰ γὰρ ὄμμα σε τόδ᾽, ὦ πάτερ, ἐμὸν
στένει δακρῦον, οὐδ᾽ ἔχω
πῶς με χρὴ τὸ σὸν τάλαιναν
ἀφανίσαι τοσόνδ᾽ ἄχος.
ὤμοι, γᾶς ἐπὶ ξένας θανεῖν ἔχρῃζες ἀλλ᾽
ἔρημος ἔθανες ὧδέ μοι.
ὦ τάλαινα, τίς ἄρα με πότμος αὖθις ὧδ᾽	
ἐπαμμένει σέ τ᾽, ὦ φίλα, τὰς πατρὸς ὧδ᾽ ἐρήμας;	
ἀλλ᾽ ἐπεὶ ὀλβίως γ᾽ ἔλυσεν
τὸ τέλος, ὦ φίλαι, βίου,
λήγετε τοῦδ᾽ ἄχους· κακῶν γὰρ δυσάλωτος οὐδείς.
πάλιν, φίλα, συθῶμεν.
ὡς τί ῥέξομεν;
ἵμερος ἔχει με.
τίς;
τὰν χθόνιον ἑστίαν ἰδεῖν
τίνος;
πατρός, τάλαιν᾽ ἐγώ.
θέμις δὲ πῶς τάδ᾽ ἐστί; μῶν
οὐχ ὁρᾷς;	
τί τόδε ἐπέπληξας;
καὶ τόδ᾽, ὡς
τί τόδε μάλ᾽ αὖθις;
ἄταφος ἔπιτνε δίχα τε παντός.
ἄγε με, καὶ τότ᾽ ἐπενάριξον.
αἰαῖ, δυστάλαινα, ποῦ δῆτ᾽
αὖθις ὧδ᾽ ἔρημος ἄπορος
αἰῶνα τλάμον᾽ ἕξω;
φίλαι, τρέσητε μηδέν.
ἀλλὰ ποῖ φύγω;
καὶ πάρος ἀπέφυγε
τί;
τὰ σφῷν τὸ μὴ πίτνειν κακῶς.	
φρονῶ.
τί δῆθ᾽ ὅπερ νοεῖς;
ὅπως μολούμεθ᾽ ἐς δόμους
οὐκ ἔχω.
μηδέ γε μάτευε.
μόγος ἔχει.
καὶ πάρος ἐπεῖχε.
τοτὲ μὲν ἄπορα, τοτὲ δ᾽ ὕπερθεν.	
μέγ᾽ ἄρα πέλαγος ἐλάχετόν τι.
ναὶ ναί.
ξύμφημι καὐτός.
αἰαῖ, ποῖ μόλωμεν, ὦ Ζεῦ;
ἐλπίδων γὰρ ἐς τίν᾽ ἔτι με
δαίμων τανῦν γ᾽ ἐλαύνει;	
παύετε θρήνων, παῖδες· ἐν οἷς γὰρ
χάρις ἡ χθονία ξύν᾽ ἀπόκειται,
πενθεῖν οὐ χρή· νέμεσις γάρ.
ὦ τέκνον Αἰγέως, προσπίτνομέν σοι.	
τίνος, ὦ παῖδες, χρείας ἀνύσαι;
τύμβον θέλομεν προσιδεῖν αὐταὶ
πατρὸς ἡμετέρου.
ἀλλ᾽ οὐ θεμιτόν.
πῶς εἶπας, ἄναξ, κοίραν᾽ Ἀθηνῶν;
ὦ παῖδες, ἀπεῖπεν ἐμοὶ κεῖνος
μήτε πελάζειν ἐς τούσδε τόπους
μήτ᾽ ἐπιφωνεῖν μηδένα θνητῶν
θήκην ἱεράν, ἣν κεῖνος ἔχει.
καὶ ταῦτά μ᾽ ἔφη πράσσοντα καλῶς
χώραν ἕξειν αἰὲν ἄλυπον.
ταῦτ᾽ οὖν ἔκλυεν δαίμων ἡμῶν
χὠ πάντ᾽ ἀΐων Διὸς Ὅρκος.
ἀλλ᾽ εἰ τάδ᾽ ἔχει κατὰ νοῦν κείνῳ,
ταῦτ᾽ ἂν ἀπαρκοῖ· Θήβας δ᾽ ἡμᾶς
τὰς ὠγυγίους πέμψον, ἐάν πως
διακωλύσωμεν ἰόντα φόνον
τοῖσιν ὁμαίμοις.
δράσω καὶ τάδε καὶ πάνθ᾽ ὁπόσ᾽ ἂν
μέλλω πράσσειν πρόσφορά θ᾽ ὑμῖν
καὶ τῷ κατὰ γῆς, ὃς νέον ἔρρει,	
πρὸς χάριν· οὐ δεῖ μ᾽ ἀποκάμνειν.
ἀλλ᾽ ἀποπαύετε μηδ᾽ ἐπὶ πλείω
θρῆνον ἐγείρετε·
πάντως γὰρ ἔχει τάδε κῦρος.
