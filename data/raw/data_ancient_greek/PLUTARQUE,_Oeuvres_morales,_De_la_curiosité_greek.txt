Καίτοι τούς γε τυράννους, οἷς ἀνάγκη πάντα γινώσκειν,
ἐπαχθεστάτους ποιεῖ τὸ τῶν λεγομένων ὤτων καὶ
προσαγωγέων γένος. ὠτακουστὰς μὲν οὖν πρῶτος ἔσχεν
ὁ νόθος Δαρεῖος ἀπιστῶν ἑαυτῷ καὶ πάντας ὑφορώμενος
καὶ δεδοικώς, τοὺς δὲ προσαγωγίδας | οἱ Διονύσιοι τοῖς
Συρακοσίοις κατέμιξαν· ὅθεν ἐν τῇ μεταβολῇ τῶν πραγμάτων
τούτους πρώτους οἱ Συρακόσιοι συλλαμβάνοντες ἀπετυμπάνιζον.
καὶ γὰρ τὸ τῶν συκοφαντῶν γένος ἐκ τῆς τῶν
πολυπραγμόνων φατρίας καὶ ἑστίας ἐστίν· ἀλλ´ οἱ μὲν
συκοφάνται ζητοῦσιν, εἴ τις ἢ βεβούλευται κακὸν ἢ πεποίηκεν,
οἱ δὲ πολυπράγμονες καὶ τὰς ἀβουλήτους ἀτυχίας
τῶν πέλας ἐλέγχοντες εἰς μέσον ἐκφέρουσι. 
λέγεται δὲ καὶ τὸν ἀλιτήριον ἐκ φιλοπραγμοσύνης κατονομασθῆναι
τὸ πρῶτον. λιμοῦ γὰρ ὡς ἔοικεν Ἀθηναίοις ἰσχυροῦ γενομένου
καὶ τῶν ἐχόντων πυρὸν εἰς μέσον οὐ φερόντων ἀλλὰ
κρύφα καὶ νύκτωρ ἐν ταῖς οἰκίαις ἀλούντων, περιιόντες
ἐτήρουν τῶν μύλων τὸν ψόφον, εἶτ´ ‘ἀλιτήριοι’ προσηγορεύθησαν.
ὁμοίως δὲ καὶ τῷ συκοφάντῃ τοὔνομα γενέσθαι·
κεκωλυμένου γὰρ ἐκφέρειν τὰ σῦκα μηνύοντες καὶ
φαίνοντες τοὺς ἐξάγοντας ἐκλήθησαν ‘συκοφάνται.’ 
καὶ τοῦτ´ οὖν οὐκ ἄχρηστόν ἐστιν ἐννοεῖν τοὺς πολυπράγμονας,
ὅπως αἰσχύνωνται τὴν πρὸς τοὺς μισουμένους μάλιστα
καὶ δυσχεραινομένους ὁμοιότητα καὶ συγγένειαν τοῦ ἐπιτηδεύματος.
