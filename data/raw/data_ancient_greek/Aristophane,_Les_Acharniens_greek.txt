φιλήσατόν με μαλθακῶς ὦ χρυσίω
τὸ περιπεταστὸν κἀπιμανδαλωτόν.
τὸν γὰρ χοᾶ πρῶτος ἐκπέπωκα.
ὦ συμφορὰ τάλαινα τῶν ἐμῶν κακῶν.
ἰὼ ἰὼ τραυμάτων ἐπωδύνων. 
ἰὴ ἰὴ χαῖρε Λαμαχίππιον.
στυγερὸς ἐγώ.
τί με σὺ κυνεῖς;
μογερὸς ἐγώ.
τί με σὺ δάκνεις;
τάλας ἐγὼ ξυμβολῆς βαρείας. 
τοῖς Χουσὶ γάρ τις ξυμβολὰς ἐπράττετο;
ἰὼ ἰὼ Παιὰν Παιάν.
ἀλλ᾽ οὐχὶ νυνὶ τήμερον Παιώνια.
λάβεσθέ μου λάβεσθε τοῦ σκέλους παπαῖ,
προσλάβεσθ᾽ ὦ φίλοι. 
ἐμοῦ δέ γε σφὼ τοῦ πέους ἄμφω μέσου
προσλάβεσθ᾽ ὦ φίλαι.
εἰλιγγιῶ κάρα λίθῳ πεπληγμένος
καὶ σκοτοδινιῶ.
κἀγὼ καθεύδειν βούλομαι καὶ στύομαι
καὶ σκοτοβινιῶ
θύραζέ μ᾽ ἐξενέγκατ᾽ ἐς τοῦ Πιττάλου
παιωνίαισι χερσίν.
ὡς τοὺς κριτάς με φέρετε· ποῦ ᾽στιν ὁ βασιλεύς;
ἀπόδοτέ μοι τὸν ἀσκόν. 
λόγχη τις ἐμπέπηγέ μοι δι᾽ ὀστέων ὀδυρτά.
ὁρᾶτε τουτονὶ κενόν. τήνελλα καλλίνικος.
τήνελλα δῆτ᾽, εἴπερ καλεῖς γ᾽, ὦ πρέσβυ, καλλίνικος.
καὶ πρός γ᾽ ἄκρατον ἐγχέας ἄμυστιν ἐξέλαψα.
τήνελλά νυν ὦ γεννάδα· χώρει λαβὼν τὸν ἀσκόν. 
ἕπεσθέ νυν ᾄδοντες ὦ τήνελλα καλλίνικος.
ἀλλ᾽ ἑψόμεσθα σὴν χάριν
τήνελλα καλλίνικος ᾄδοντες
σὲ καὶ τὸν ἀσκόν.
