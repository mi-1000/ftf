Ταῦτα ἡμῖν οὐκ ἀνάγκης ἕνεκεν εἴρηται, οὐδέ, ὅπερ ἔφην,
καταδικάζοντες τὰς οὐ βουλομένας χηρεύειν, ἐπὶ ταύτην
ἤλθομεν τὴν παραίνεσιν, ἀλλὰ προτρέποντες καὶ παρακαλοῦντες, 
μὴ ἐπὶ τοσοῦτον προσδεθῆναι τῇ γῇ, ἀλλ´ ἅπαξ
λυθείσας μένειν ἐλευθέρας, καὶ τὸν οὐρανὸν ἐπιζητεῖν, καὶ τὴν
πολιτείαν ἐπιδείκνυσθαι τὴν ἐκεῖ, καὶ ἁρμοσθείσας τῷ
Χριστῷ οὕτως ἅπαντα πράττειν ὡς προσῆκε τὰς τοιοῦτον
ἐχούσας νυμφίον.
