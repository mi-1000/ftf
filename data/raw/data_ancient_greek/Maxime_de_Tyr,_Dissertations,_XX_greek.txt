Ἐν Λοκροῖς τοῖς Ἰταλιώταις ἔφηβος ἦν καλός, καὶ
νόμος καλός, καὶ ἐρασταὶ πονηροί· ἐρᾶν μὲν ἠναγκάζοντο
ὑπὸ τοῦ κάλλους, εἴργοντο δὲ ὑπὸ τοῦ νόμου
κακῶς ἐρᾶν· οἰστρούμενοι δὲ ὑπὸ τοῦ πάθους πρὸς
τὴν ὕβριν, τὸν μὲν ἔφηβον οὐκ ἔπεισαν (νόμιμος γὰρ
ἦν), ἧξαν δὲ οἱ δυστυχεῖς ἐπὶ βρόχον πάντες ἑξῆς. 
Ἄξιοι μὲν θανάτου· τί γὰρ δεῖ ζῆν ἄνδρα μηδὲ
ὀφθαλμῶν ἀνεχόμενον; Ἄγαλμα μέν τις ἰδὼν καὶ
ἐπαινέσας τὸ κάλλος, οὐκ ἐδεήθη βρόχου· ἀλλὰ κἂν
ἵππον ἴδῃ ἱππικὸς ἀνὴρ καὶ τοῦ κάλλους ἐπαινέσῃ,
καὶ κτήσασθαι μὴ δυνηθῇ, οὐ δεῖται βρόχου· ἐξαρκεῖ
δὲ καὶ τῷ γεωργῷ καὶ ἐν γειτόνων, εἰ δὴ φυτὸν καλόν,
ἡ ὄψις αὐτή· ἐξαρκεῖ καὶ τῷ θηρευτῇ, κἂν παρ´ ἄλλῳ
ἴδῃ σκύλακα ὡραῖον, ἡ ὄψις αὐτή· καὶ οὐδεὶς τούτων
θανατᾷ δι´ ἀπορίαν τῶν κτημάτων. Ἐρῶσιν καὶ οἱ
φιλοχρήματοι χρυσοῦ μᾶλλον, ἢ οἱ ἐρασταὶ σωμάτων,
καὶ συγκατορύττεσθαι ἐθέλουσιν τῷ χρυσῷ μᾶλλον,
ἢ τοῖς σώμασιν οἱ ἐρασταί· ἀλλ´ οὐδεὶς θανατᾷ τούτων, 
ἐὰν μὴ τύχῃ χρυσοῦ. Οὐδὲ γὰρ ὁ Πέρσης βασιλεὺς
ἧψεν βρόχον ἀτυχήσας χρυσίου, ὁ πάντων χρηματιστῶν
ἀκορεστότατος καὶ ἐπιμανέστατος, ὃς ἄρχων
αὐτῆς γῆς, καὶ ἐν τοσαύταις ἡδοναῖς φυρόμενος, ὅσαι
πληροῦσιν βασιλέως ἀκολάστου ὀρέξεις, ἐπεβούλευσεν
νεκροῦ τάφῳ. Φήμη δὲ αὐτὸν ἐπεσπάσατο χρυσοῦ
κατορωρυγμένου σὺν τῷ νεκρῷ, καὶ ἐτυμβωρύχει ὁ
μέγας βασιλεὺς τὴν τιάραν ἔχων, καὶ τὸν μὲν χρυσὸν
οὐχ εὗρεν, ἐπίγραμμα δὲ ἔνδοθεν ἐπὶ τῷ τάφῳ, ὃ
νεκρὸς λέγει· ’ὦ πάντων ἀνθρώπων ἀπληστότατε· ὃς
ἔτλης ἐν νεκροῦ 〈νεκροῦ〉 θίγειν δι´ ἔρωτα χρυσοῦ.‘
Τοῦτο εἴποι ἂν καὶ Ἕλλην λόγος πρὸς Ἕλληνα ἄνδρα
ἐπὶ ὕβριν σαρκῶν ὑπὸ ἀκορέστου ἐπιθυμίας ὁρμηθέντα, 
ὅταν αὐτὸν ἐπισπάσηται φήμη κάλλους κατορωρυγμένου
ἐν σώματι. Ὦ πάντων ἀνθρώπων ἀνοητότατε, 
νεκρὸν ἀνορύττεις· οὐ γὰρ ἂν ἔτλης θίγειν
σαρκὸς ἄρρενος, κἀθικτοῦ χρήματος σαρκὶ ἄρρενι·
ἄδικος ἡ μῖξις· ἄγονος ἡ συνουσία· ἐπὶ πετρῶν σπείρεις, 
ψάμμους ἀροῖς. Μετένεγκε τὰς εὐφροσύνας ἐπὶ
τὴν φύσιν, τρέψον ἐπὶ τὴν γεωργίαν τοὺς ὀφθαλμούς,
ἐγκάρποις ἥσθητι ἡδοναῖς,
ὥς κε μὴ ἄσπερμος γενεὴ μετόπισθεν ὄληται.
