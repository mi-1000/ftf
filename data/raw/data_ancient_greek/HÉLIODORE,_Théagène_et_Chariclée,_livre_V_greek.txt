Ἐκ τούτου περιήγοντο μὲν αἱ σπονδαὶ διελύετο
δὲ τὸ συμπόσιον· ὁ Καλάσιρις δὲ τὴν Χαρίκλειαν
ἐσκοπεῖτο καὶ ὡς τὴν πάροδον τοῦ πλήθους παρατηρῶν
οὐκ ἐφεύρισκεν, ὀψέ τινος γυναίου φράσαντος εἰς τὸ ἄδυτον
παρελθὼν καταλαμβάνει τοῖς ἴχνεσι τοῦ ἀγάλματος
προσπεφυκυῖαν καὶ εὐχῆς τε μακρᾷ παρολκῇ καὶ λύπης
προσβολῇ πρὸς ὕπνον βαθὺν ὀλισθήσασαν.  Ἐπιδακρύσας
οὖν ὀλίγα καὶ πρὸς τὰ βελτίονα τρέψαι τὰ κατ´ αὐτὴν
ἱκετεύσας τὸν θεὸν ἡσυχῆ τε ἀφυπνίσας ἦγεν εἰς τὴν
καταγωγὴν ἐρυθριῶσαν ὡς ἐφαίνετο διότι λάθοι πρὸς τοῦ
ὕπνου κεκρατημένη. Καὶ ἡ μὲν εἰς τὴν γυναικωνῖτιν
χωρισθεῖσα σὺν τῷ θυγατρίῳ τε τοῦ Ναυσικλέους κατακλινεῖσα
τὰς παρούσας ἀγρυπνίᾳ διετίθετο φροντίδας.
