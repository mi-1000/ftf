Τούτοις εἰρημένοις ἐπευφήμησεν ὁ στρατός, καὶ
κρότον τῶν χειρῶν ὡς ἐπιτελουμένοις ἤδη τοῖς γάμοις
ἐπεκτύπησαν. Καὶ πλησίασας τοῖς βωμοῖς ὁ Ὑδάσπης καὶ
μέλλων ἀπάρχεσθαι τῶν ἱερείων «Ὦ δέσποτα» εἶπεν «Ἥλιε
καὶ Σελήνη δέσποινα, εἰ μὲν δὴ ἀνὴρ καὶ γυνὴ Θεαγένης τε
καὶ Χαρίκλεια βουλήμασιν ὑμετέροις ἀνεδείχθησαν, ἔξεστιν
αὐτοῖς ἄρα καὶ ἱερατεύειν ὑμῖν.»  Καὶ ταῦτα εἰπὼν
τήν τε αὑτοῦ καὶ τὴν Περσίννης μίτραν, τὸ σύμβολον τῆς
ἱερωσύνης, ἀφελών, τὴν μὲν τῷ Θεαγένει, τὴν αὑτοῦ, Χαρικλείᾳ
δὲ τὴν Περσίννης ἐπιτίθησιν· οὗ γεγονότος ἐνθύμιον
τοῦ χρησμοῦ τοῦ ἐν Δελφοῖς ὁ Χαρικλῆς ἐλάμβανε καὶ τοῖς
ἔργοις βεβαιούμενον τὸ πάλαι παρὰ τῶν θεῶν προαγορευθὲν
ηὕρισκεν, ὃ τοὺς νέους ἔφραζεν ἐκ τῶν Δελφῶν διαδράντας
" ἵξεσθ´ ἠελίου πρὸς χθόνα κυανέην,
Τῇ περ ἀριστοβίων μέγ´ ἀέθλιον ἐξάψονται
Λευκὸν ἐπὶ κροτάφων στέμμα μελαινομένων".
Στεφθέντες οὖν οἱ νέοι λευκαῖς ταῖς μίτραις, τήν τε
ἱερωσύνην {ἅμα τῷ Ὑδάσπῃ} ἀναδησάμενοι καὶ τὴν θυσίαν
αὐτοὶ καλλιερήσαντες, ὑπὸ λαμπάσιν ἡμμέναις, αὐλῶν τε καὶ
συρίγγων μελῳδίαις, ἐφ´ ἅρματος ἵππων μὲν ὁ Θεαγένης
ἅμα τῷ Ὑδάσπῃ (ὁ Σισιμίθρης δὲ καθ´ ἕτερον ἅμα τῷ
Χαρικλεῖ), βοῶν δὲ λευκῶν ἡ Χαρίκλεια ἅμα τῇ Περσίννῃ,
σὺν εὐφημίαις καὶ κρότοις καὶ χοροῖς ἐπὶ τὴν Μερόην
παρεπέμποντο, τῶν ἐπὶ τῷ γάμῳ μυστικωτέρων κατὰ τὸ
ἄστυ φαιδρότερον τελεσθησομένων.   Τοιόνδε πέρας
ἔσχε τὸ σύνταγμα τῶν περὶ Θεαγένην καὶ Χαρίκλειαν
Αἰθιοπικῶν· ὃ συνέταξεν ἀνὴρ Φοῖνιξ Ἐμισηνός, τῶν ἀφ´
Ἡλίου γένος, Θεοδοσίου παῖς Ἡλιόδωρος.
