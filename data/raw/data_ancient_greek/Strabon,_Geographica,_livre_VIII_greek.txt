Πολυβίου δ´ εἰρηκότος τὸ ἀπὸ Μαλεῶν ἐπὶ τὰς
ἄρκτους μέχρι τοῦ Ἴστρου διάστημα περὶ μυρίους σταδίους, 
εὐθύνει τοῦτο ὁ Ἀρτεμίδωρος οὐκ ἀτόπως, ἐπὶ
μὲν Αἴγιον χιλίους καὶ {τετρακος}ίους εἶναι λέγων ἐκ
Μαλεῶν ὁδόν, ἐνθένδε εἰς {Κίρραν πλοῦν} διακοσίων,
ἐνθένδε διὰ Ἡρακλείας {εἰς Θαυμακοὺς} πεντακοσίων
ὁδόν, εἶτα εἰς Λάρισαν {καὶ τὸν Πηνειὸν} τριακοσίων
τετταράκοντα, εἶτα διὰ {τῶν Τεμπῶν ἐπὶ τὰς Πη}νειοῦ
ἐκβολὰς διακοσίων τετταράκον{τα, εἶτα εἰς τὴν Θεσσα}λονίκειαν
ἑξακοσίων ἑξήκοντα, ἐντεῦ{θεν ἐπ´ Ἴστρον
δι´ Εἰδομ}ένης καὶ Στόβων καὶ Δαρδανίων τρισχι{λίους
καὶ διακοσίο}υς. κατ´ ἐκεῖνον δὴ συμβαίνει τὸ ἐκ {τοῦ
Ἴστρου ἐπὶ τὰς Μαλ}έας ἑξακισχιλίων πεντακοσίων.
αἴτιον δὲ τούτου τὸ μὴ τὴν σύντομον καταμετρεῖν,
ἀλλὰ τὴν τυχοῦσαν ἣν ἐπορεύθη τῶν στρατηγῶν τις.
Οὐκ ἄτοπον δ´ ἴσως καὶ τοὺς οἰκιστὰς προσθεῖναι
τῶν τὴν Πελοπόννησον οἰκούντων, οὓς εἶπεν Ἔφορος,
τοὺς μετὰ τὴν Ἡρακλειδῶν κάθοδον· Κορίνθου μὲν
Ἀλήτην, Σικυῶνος δὲ Φάλκην, Ἀχαΐας δὲ Τισαμενόν,
Ἤλιδος δ´ Ὄξυλον, Μεσσήνης δὲ Κρεσφόντην, Λακεδαίμονος
δ´ Εὐρυσθένη καὶ Προκλῆ, Ἄργους δὲ Τήμενον
κ{αὶ Κισσόν, τῶν δὲ} περὶ τὴν Ἀκτὴν Ἀγραῖον καὶ Δηιφόντην.
