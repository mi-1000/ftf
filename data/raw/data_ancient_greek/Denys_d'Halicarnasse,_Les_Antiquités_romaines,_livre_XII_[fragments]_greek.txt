Αἰνείαν λέγουσι τὸν ἐξ Ἀγχίσου καὶ
Ἀφροδίτης, ὅτε κατέσχεν εἰς Ἰταλίαν, θῦσαι προαιρούμενον
ὅτῳ δή τινι θεῶν, μετὰ τὴν εὐχὴν μέλλοντα
τοῦ παρεσκευασμένου πρὸς τὴν θυσίαν ἱερείου κατάρχεσθαι, τῶν Ἀχαιῶν ἰδεῖν
τινα πρόσωθεν ἐρχόμενον, εἴτε Ὀδυσσέα, ὅτε τῷ περὶ τὸν Ἄορνον μαντείῳ
χρῆσθαι ἔμελλεν, εἴτε Διομήδην, ἡνίκα Δαύνῳ
σύμμαχος ἀφίκετο· ἀχθόμενον δὲ τῷ συγκυρήματι καὶ
πολεμίαν ὄψιν ἐφ´ ἱεροῖς φανεῖσαν ὡς πονηρὸν οἰωνὸν
ἀφοσιώσασθαι βουλόμενον, ἐγκαλύψασθαί τε καὶ στραφῆναι· μετὰ δὲ τὴν
ἀπαλλαγὴν τοῦ πολεμίου χερνιψάμενον αὖθις ἐπιτελέσαι τὴν θυσίαν. 
γενομένων δὲ τῶν ἱερῶν κρειττόνων ἡσθῆναί τε τῷ συγκυρήματι
καὶ φυλάττειν ἐπὶ πάσης εὐχῆς τὸ αὐτὸ ἔθος, τούς
τε ἀπ´ ἐκείνου γενομένους ὡς ἕν τι τῶν περὶ τὰς
ἱερουργίας νομίμων καὶ τοῦτο διατηρεῖν. Ἑπόμενος δὴ τοῖς πατρικοῖς.
Κάμιλλος νόμοις, ἐπειδὴ
τὴν εὐχὴν ἐποιήσατο καὶ κατὰ τῆς κεφαλῆς εἵλκυσε
τὸ ἱμάτιον, ἐβούλετο μὲν στραφῆναι, τῆς δὲ βάσεως
ὑπενεχθείσης οὐ δυνηθεὶς ἀναλαβεῖν αὑτὸν ὕπτιος
ἐπὶ τὴν γῆν φέρεται. τοῦτον τὸν οἰωνὸν οὔτε μαντείας
οὔτ´ ἐνδοιασμοῦ δεόμενον, ἀλλὰ καὶ τῷ φαυλοτάτῳ ῥᾴδιον ὄντα
συμβαλεῖν, ὅτι πεσεῖν αὐτῷ πᾶσα
ἀνάγκη πτῶμα ἄσχημον, οὔτε φυλακῆς οὔτε ἀφοσιώσεως
ἄξιον ὑπέλαβεν, ἀλλ´ ἐπὶ τὸ κεχαρισμένον ἑαυτῷ
μετήνεγκεν, ὡς ὑπακηκοότων αὐτοῦ ταῖς εὐχαῖς τῶν
θεῶν καὶ τὸ κακὸν ἐλάχιστον παρεσκευακότων γενέσθαι.
