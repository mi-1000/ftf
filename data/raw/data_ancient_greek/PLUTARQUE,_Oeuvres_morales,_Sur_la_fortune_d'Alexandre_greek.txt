ΠΕΡΙ ΤΗΣ ΑΛΕΞΑΝΔΡΟΥ
ΤΥΧΗΣ Η ΑΡΕΤΗΣ
ΛΟΓΟΣ Αʹ
Οὗτος ὁ τῆς Τύχης λόγος ἐστίν, ἴδιον καὶ μόνης
αὑτῆς ἔργον ἀποφαινομένης Ἀλέξανδρον. δεῖ δ´ ἀντειπεῖν
ὑπὲρ φιλοσοφίας, μᾶλλον δ´ ὑπὲρ Ἀλεξάνδρου
δυσχεραίνοντος καὶ ἀγανακτοῦντος, εἰ προῖκα δόξει καὶ
παρὰ τῆς Τύχης λαβεῖν τὴν ἡγεμονίαν, ἣν ὤνιον αἵματος
πολλοῦ καὶ τραυμάτων ἐπαλλήλων κτώμενος 
"πολλὰς μὲν ἀύπνους νύκτας ἴαυεν,
ἤματα δ´ αἱματόεντα διέπρησσεν πολεμίζων"
πρὸς ἀμάχους δυνάμεις καὶ ἄπειρα φῦλα καὶ ποταμοὺς
ἀπεράτους καὶ πέτρας ἀτοξεύτους, εὐβουλίᾳ καὶ ἀνδρείᾳ
καὶ καρτερίᾳ καὶ σωφροσύνῃ παραπεμπόμενος.
