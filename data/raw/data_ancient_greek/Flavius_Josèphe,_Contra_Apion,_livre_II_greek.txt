Οἱ μὲν ὡς φαυλότατον ἡμῶν τὸν νομοθέτην ἐλοιδόρησαν· τῷ δὲ τῆς
ἀρετῆς πάλαι μὲν ὁ θεός, μετ'ἐκεῖνον δὲ μάρτυς ὁ χρόνος εὕρηται
γεγενημένος.
Περὶ τῶν νόμων οὐκ ἐδέησε λόγου πλείονος· αὐτοὶ γὰρ ἑωράθησαν δι' 
αὐτῶν οὐκ ἀσέβειαν μὲν εὐσέβειαν δ'ἀληθεστάτην διδάσκοντες, οὐδ'ἐπὶ
μισανθρωπίαν, ἀλλ'ἐπὶ τὴν τῶν ὄντων κοινωνίαν παρακαλοῦντες, ἀδικίας
ἐχθροί, δικαιοσύνης ἐπιμελεῖς, ἀργίαν καὶ πολυτέλειαν ἐξορίζοντες, 
αὐτάρκεις καὶ φιλοπόνους εἶναι  διδάσκοντες, πολέμων μὲν ἀπείργοντες
εἰς πλεονεξίαν, ἀνδρείους δὲ ὑπὲρ αὑτῶν εἶναι παρασκευάζοντες, ἀπαραίτητοι
πρὸς τὰς τιμωρίας, ἀσόφιστοι λόγων παρασκευαῖς, τοῖς ἔργοις ἀεὶ
βεβαιούμενοι· ταῦτα γὰρ  ἡμεῖς παρέχομεν τῶν γραμμάτων ἐναργέστερα. 
Διόπερ ἐγὼ θαρσήσας ἂν εἴποιμι πλείστων ἅμα καὶ καλλίστων ἡμᾶς
εἰσηγητὰς τοῖς ἄλλοις γεγονέναι· τί γὰρ εὐσεβείας ἀπαραβάτου κάλλιον; τί
δὲ τοῦ πειθαρχεῖν τοῖς νόμοις δικαιότερον;  ἢ τί συμφορώτερον τοῦ
πρὸς ἀλλήλους ὁμονοεῖν καὶ μήτ'ἐν συμφοραῖς διίστασθαι μήτ'ἐν εὐτυχίαις
στασιάζειν ἐξυβρίζοντας, ἀλλ'ἐν πολέμῳ μὲν θανάτου καταφρονεῖν, ἐν εἰρήνῃ
δὲ τέχναις ἢ γεωργίαις προσανέχειν, πάντα δὲ καὶ πανταχοῦ πεπεῖσθαι τὸν
θεὸν ἐποπτεύοντα διέπειν;  ταῦτ'εἰ μὲν παρ'ἑτέροις ἢ ἐγράφη
πρότερον ἢ ἐφυλάχθη βεβαιότερον, ἡμεῖς ἂν ἐκείνοις χάριν ὠφείλομεν ὡς
μαθηταὶ γεγονότες· εἰ δὲ καὶ χρώμενοι μάλιστα πάντων βλεπόμεθα καὶ τὴν
πρώτην εὕρεσιν αὐτῶν ἡμετέραν οὖσαν ἐπεδείξαμεν, Ἀπίωνες μὲν καὶ Μόλωνες
καὶ πάντες ὅσοι τῷ ψεύδεσθαι  καὶ λοιδορεῖν χαίρουσιν ἐξεληλέγχθωσαν. 
Σοὶ δέ, Ἐπαφρόδιτε, μάλιστα τὴν ἀλήθειαν ἀγαπῶντι καὶ διὰ σὲ τοῖς ὁμοίως
βουλησομένοις περὶ τοῦ γένους ἡμῶν εἰδέναι τοῦτο καὶ τὸ πρὸ αὐτοῦ γεγράφθω
βιβλίον.
