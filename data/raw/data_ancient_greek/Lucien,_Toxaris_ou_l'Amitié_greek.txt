Πέμπτον ἔτι σοι τὸ Ἀβαύχα ἔργον διηγησάμενος
παύσομαι. ἧκέν ποτε οὗτος ὁ Ἀβαύχας εἰς
τὴν Βορυσθενιτῶν πόλιν ἐπαγόμενος καὶ γυναῖκα,
ἧς ἤρα μάλιστα, καὶ παιδία δύο· τὸ μὲν ἐπιμαστίδιον
ἄρρεν, τὸ δὲ ἕτερον, ἡ κόρη, ἑπτέτις ἦν.
συναπεδήμει δὲ καὶ ἑταῖρος αὐτοῦ, Γυνδάνης,
οὗτος μὲν καὶ νοσῶν ἀπὸ τραύματος ὃ ἐτέτρωτο
κατὰ τὴν ὁδὸν ὑπὸ λῃστῶν ἐπιπεσόντων σφίσι·
διαμαχόμενος γὰρ πρὸς αὐτοὺς ἐλαύνεται εἰς τὸν
μηρόν, ὥστε οὐδὲ ἑστάναι ἐδύνατο ὑπὸ τῆς ὀδύνης.
νύκτωρ δὲ καθευδόντωνἔτυχον δὲ ἐν ὑπερῴῳ
τινὶ οἰκοῦντεςπυρκαϊὰ μεγάλη ἐξανίσταται καὶ
πάντα περιεκλείετο καὶ περιεῖχεν ἡ φλὸξ ἁπανταχόθεν
τὴν οἰκίαν. ἐνταῦθα δὴ ἀνεγρόμενος.
Ἀβαύχας καταλιπὼν τὰ παιδία κλαυθμυριζόμενα
καὶ τὴν γυναῖκα ἐκκρεμαννυμένην ἀποσεισάμενος
καὶ σώζειν αὑτὴν παρακελευσάμενος, ἀράμενος
τὸν ἑταῖρον κατῆλθεν καὶ ἔφθη διεκπαίσας καθ´
ὃ μηδέπω τελέως ἀπεκέκαυτο ὑπὸ τοῦ πυρός.
ἡ γυνὴ δὲ φέρουσα τὸ βρέφος εἵπετο, ἀκολουθεῖν
κελεύσασα καὶ τὴν κόρην. ἡ δὲ ἡμίφλεκτος
ἀφεῖσα τὸ παιδίον ἐκ τῆς ἀγκάλης μόλις διεπήδησε
τὴν φλόγα, καὶ ἡ παῖς σὺν αὐτῇ, παρὰ μικρὸν
ἐλθοῦσα κἀκείνη ἀποθανεῖν. καὶ ἐπεὶ ὠνείδισέν
τις ὕστερον τὸν Ἀβαύχαν διότι προδοὺς τὰ τέκνα
καὶ τὴν γυναῖκα ὁ δὲ Γυνδάνην ἐξεκόμισεν,
"Ἀλλὰ παῖδας μέν," ἔφη, "καὶ αὖθις ποιήσασθαί
μοι ῥᾴδιον, καὶ ἄδηλον εἰ ἀγαθοὶ ἔσονται οὗτοι·
φίλον δὲ οὐκ ἂν εὕροιμι ἄλλον ἐν πολλῷ χρόνῳ
τοιοῦτον οἷος Γυνδάνης ἐστίν, πεῖράν μοι πολλὴν
τῆς εὐνοίας παρεσχημένος."
Εἴρηκα, ὦ Μνήσιππε, ἀπὸ πολλῶν πέντε τούτους
προχειρισάμενος. ἤδη δὲ καιρὸς ἂν εἴη
κεκρίσθαι ὁπότερον ἡμῶν ἢ τὴν γλῶτταν ἢ τὴν
δεξιὰν ἀποτετμῆσθαι δέοι. τίς οὖν ὁ δικάσων ἐστίν;
ΜΝΗΣΙΠΠΟΣ.
Οὐδὲ εἷς· οὐ γὰρ ἐκαθίσαμέν τινα δικαστὴν
τοῦ λόγου. ἀλλ´ οἶσθα ὃ δράσωμεν; ἐπειδὴ
νῦν ἄσκοπα τετοξεύκαμεν, αὖθις ἑλόμενοι διαιτητὴν
ἄλλους ἐπ´ ἐκείνῳ εἴπωμεν φίλους, εἶτα ὃς ἂν
ἥττων γένηται, ἀποτετμήσεται τότε, ἢ ἐγὼ τὴν
γλῶτταν ἢ σὺ τὴν δεξιάν. ἢ τοῦτο μὲν ἄγροικον,
ἐπεὶ δὲ καὶ σὺ φιλίαν ἐπαινεῖν ἔδοξας, ἐγὼ δὲ
οὐδὲν ἄλλο ἡγοῦμαι ἀνθρώποις εἶναι τούτου κτῆμα
ἄμεινον ἢ κάλλιον, τί οὐχὶ καὶ ἡμεῖς συνθέμενοι
πρὸς ἡμᾶς αὐτοὺς φίλοι τε αὐτόθεν εἶναι καὶ εἰσαεὶ
ἔσεσθαι ἀγαπῶμεν ἄμφω νικήσαντες, τὰ μέγιστα
ἆθλα προσλαβόντες, ἀντὶ μιᾶς γλώττης καὶ μιᾶς
δεξιᾶς δύο ἑκάτερος ἐπικτησάμενοι καὶ προσέτι
γε καὶ ὀφθαλμοὺς τέτταρας καὶ πόδας τέτταρας
καὶ ὅλως διπλᾶ πάντα; τοιοῦτόν τι γάρ ἐστι
συνελθόντες δύο ἢ τρεῖς φίλοι, ὁποῖον τὸν
Γηρυόνην οἱ γραφεῖς ἐνδείκνυνται, ἄνθρωπον ἑξάχειρα
καὶ τρικέφαλον· ἐμοὶ γὰρ δοκεῖν, τρεῖς
ἐκεῖνοι ἦσαν ἅμα πράττοντες πάντα, ὥσπερ ἐστὶ
δίκαιον φίλους γε ὄντας.
ΤΟΞΑΡΙΣ.
Εὖ λέγεις· καὶ οὕτω ποιῶμεν.
ΜΝΗΣΙΠΠΟΣ.
Ἀλλὰ μήτε αἵματος, ὦ Τόξαρι, μήτε ἀκινάκου
δεώμεθα τὴν φιλίαν ἡμῖν βεβαιώσοντος· ὁ γὰρ
λόγος ὁ παρὼν καὶ τὸ τῶν ὁμοίων ὀρέγεσθαι πολὺ
πιστότερα τῆς κύλικος ἐκείνης ἣν πίνετε, ἐπεὶ τά
γε τοιαῦτα οὐκ ἀνάγκης ἀλλὰ γνώμης δεῖσθαί μοι
δοκεῖ.
ΤΟΞΑΡΙΣ.
Ἐπαινῶ ταῦτα, καὶ ἤδη ὦμεν φίλοι καὶ ξένοι,
ἐμοὶ μὲν σὺ ἐνταῦθα ἐπὶ τῆς Ἑλλάδος, ἐγὼ δὲ σοὶ
εἴ ποτε ἐς τὴν Σκυθίαν ἀφίκοιο.
ΜΝΗΣΙΠΠΟΣ.
Καὶ μήν, εὖ ἴσθι, οὐκ ἂν ὀκνήσαιμι καὶ ἔτι
πορρωτέρω ἐλθεῖν, εἰ μέλλω τοιούτοις φίλοις
ἐντεύξεσθαι οἷος σύ, ὦ Τόξαρι, διεφάνης ἡμῖν ἀπὸ
τῶν λόγων.
