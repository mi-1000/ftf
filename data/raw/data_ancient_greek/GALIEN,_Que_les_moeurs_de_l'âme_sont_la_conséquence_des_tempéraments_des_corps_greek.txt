Οὐκ οὖν ἀναιρετικὸς ὅδ´ ὁ λόγος ἐστὶ τῶν ἐκ φιλοσοφίας καλῶν ἀλλ´
ὑφηγητικός τε καὶ διδασκαλικὸς καίτοι γ´ ἀγνοούμενος μέχρι τινὸς
ἐνίοις τῶν φιλοσόφων· οἵ τε γὰρ ἡγούμενοι πάντας ἀνθρώπους ἐπιδεκτικοὺς
ἀρετῆς ὑπάρχειν {ὅπερ ἴσον ἐστὶ τῷ μηδένα γενέσθαι φυσικόν} οἵ τε μηδένα
τὴν δικαιοσύνην αἱρεῖσθαι αὐτήν, ἐξ ἡμίσεος ἑκάτεροι τὴν ἀνθρωπίνην
ἑωράκασι φύσιν. Οὔτε γὰρ ἅπαντες ἐχθροὶ φύονται δικαιοσύνης οὔθ´ ἅπαντες
φίλοι, διὰ τὰς κράσεις τῶν σωμάτων ἑκάτεροι τοιοῦτοι γενόμενοι. Πῶς οὖν, 
φασί, δικαίως ἄν τις ἐπαινοῖτο καὶ ψέγοιτο καὶ μισοῖτο καὶ φιλοῖτο
γενόμενος πονηρὸς ἢ ἀγαθὸς οὐ δι´ ἑαυτὸν ἀλλὰ διὰ τὴν κρᾶσιν, ἣν ἐξ ἄλλων
αἰτίων φαίνεται λαμβάνων; Ὅτι, φήσομεν, ὑπάρχει τοῦτο πᾶσιν ἡμῖν, 
ἀσπάζεσθαι μὲν τὸ ἀγαθὸν καὶ προσίεσθαι καὶ φιλεῖν, ἀποστρέφεσθαι δὲ καὶ
μισεῖν καὶ φεύγειν τὸ κακόν, οὐκέτι προσκεπτομένοις οὔτ´ εἰ γενητόν ἐστιν
οὔτ´ εἰ μὴ γενητόν {οὐκέτι ἕτερον αὐτῷ τοιοῦτον ἐποίησεν οὔτε
κατεσκεύασεν αὐτῷ τοιοῦτον}. Τοὺς γοῦν σκορπίους καὶ τὰ φαλάγγια καὶ τὰς
ἐχίδνας ἀναιροῦμεν ὑπὸ τῆς φύσεως γεγονότα τοιαῦτα καὶ οὐχ ὑφ´ ἑαυτῶν 
{ἀγένητόν τε καὶ πρῶτον καὶ μέγιστον θεὸν ὁ Πλάτων λέγων ὁμοίως ἀγαθὸν
ὀνομάζει καὶ ἡμεῖς δὲ πάντες φύσει φιλοῦμεν αὐτὸν ὄντα τοιοῦτον ἐξ αἰῶνος, 
οὐχ ὑφ´ ἑαυτοῦ γενόμενον ἀγαθόν· ὅλως γὰρ οὐδ´ ἐγένετό ποτε διὰ παντὸς
ἀγένητος ὢν καὶ ἀίδιος}. Εἰκότως οὖν καὶ τῶν ἀνθρώπων τοὺς πονηροὺς
μισοῦμεν οὐ προσλογιζόμενοι τὸ ποιῆσαν αἴτιον αὐτοὺς τοιούτους, ἔμπαλιν δὲ
προσιέμεθα καὶ φιλοῦμεν τοὺς ἀγαθούς, εἴτ´ ἐκ φύσεως εἴτ´ ἐκ παιδείας καὶ
διδασκαλίας εἴτ´ ἐκ προαιρέσεως καὶ ἀσκήσεως ἐγένοντο τοιοῦτοι. Καὶ μέν γε
καὶ ἀποκτείνομεν τοὺς ἀνιάτως πονηροὺς διὰ τρεῖς αἰτίας εὐλόγως· ἵνα μήθ´
ἡμᾶς ἀδικήσωσι ζῶντες εἰς φόβον τε τοὺς ὁμοίους αὐτοῖς ἐνάγωσιν ὡς
κολασθησομένους ἐφ´ οἷς ἂν ἀδικήσωσι, καὶ τρίτον ὅτι αὐτοῖς ἐκείνοις
ἄμεινόν ἐστι τεθνάναι διεφθαρμένοις οὕτω τὴν ψυχήν {ὡς ἀνίατον ἔχειν τὴν
κακίαν}, ὡς μηδ´ ὑπὸ τῶν Μουσῶν αὐτῶν παιδεύεσθαι, μή τί γ´ ὑπὸ Σωκράτους
ἢ καὶ Πυθαγόρου βελτιοῦσθαι δύνασθαι. Θαυμάζω δ´ ἐν τῷδε τῶν Στωϊκῶν
ἅπαντας μὲν ἀνθρώπους εἰς ἀρετῆς κτῆσιν ἐπιτηδείως ἔχειν οἰομένων,  
διαστρέφεσθαι δ´ ὑπὸ τῶν συζώντων. Ἵνα γὰρ ἐάσω τἆλλα πάντα τὰ
καταβάλλοντα τὸν λόγον αὐτῶν, ἓν  μόνον ἐρωτήσω περὶ τῶν πρώτων
γενομένων ἀνθρώπων, οἳ μηδένα πρὸ ἑαυτῶν ἔσχον ἕτερον· ἡ διαστροφὴ πόθεν ἢ
ὑπὸ τίνων αὐτοῖς ἐγένετο; Οὐχ ἕξουσι λέγειν, ὥσπερ γε κἀν τῷ νῦν χρόνῳ
μικρὰ παιδία θεώμενοι πονηρότατα, τίς ἐδίδαξεν αὐτὰ τὴν πονηρίαν, 
ἀδυνατοῖεν ἂν λέγειν, καὶ μάλισθ´ ὅταν ᾖ πολλὰ ἅμα μὲν τρεφόμενα τὴν
αὐτὴν τροφὴν ὑπὸ τοῖς αὐτοῖς γονεῦσιν ἢ διδασκάλοις ἢ παιδαγωγοῖς, 
ἐναντιώτατα δὲ ταῖς φύσεσιν. Τί γὰρ ἂν ἐναντιώτερον εἴη τοῦ κοινωνικοῦ
παιδίου τῷ φθονερῷ, καθάπερ καὶ τοῦ ἐλεήμονος τῷ ἐπιχαιρεκάκῳ, τοῦ δὲ
δειλοῦ {πρὸς ἅπαντα} τῷ θαρσαλέῳ καὶ τοῦ μωροτάτου τῷ συνετωτάτῳ καὶ τοῦ
φιλαλήθους τῷ φιλοψευδεῖ; Καὶ φαίνεταί γε τὰ παιδία, κἂν ὑπὸ τοῖς αὐτοῖς
γονεῦσι καὶ διδασκάλοις καὶ παιδαγωγοῖς τρέφηται, κατὰ τὰς εἰρημένας
ἐναντιώσεις ἀλλήλων διαφέροντα. Παραφυλάττειν οὖν δεῖ {εἰπεῖν} τὰ τοιαῦτα
κατὰ τῶν νῦν φιλοσόφων· ἄμεινον δ´ ἐστὶν ἴσως εἰπεῖν οὐ φιλοσόφων ἀλλ´
ἐπαγγελλομένων φιλοσοφεῖν· ὡς, εἴ γ´ ὄντως ἐφιλοσόφουν, ἐφύλαττον ἂν
αὐτὸ τοῦτο πρῶτον, τὸ ἀπὸ τῶν ἐναργῶς φαινομένων τὰς ἀρχὰς τῶν
ἀποδείξεων ποιεῖσθαι. Καὶ τοῦτ´ ἐοίκασι μάλιστα πάντων οἱ παλαιότατοι
πρᾶξαί τε καὶ κληθῆναι σοφοὶ παρὰ τοῖς ἀνθρώποις οὔτε συγγράμματα
γράφοντες οὔτε διαλεκτικὴν ἢ φυσικὴν ἐπιδεικνύμενοι θεωρίαν ἀλλ´ ἐξ αὐτῶν
μὲν τῶν ἐναργῶς φαινομένων τῆς θεωρίας ἀρξάμενοι τῶν ἀρετῶν, ἀσκήσαντες
δ´ αὐτὰς ἔργοις, οὐ λόγοις. Οὗτοι γοῦν οἱ φιλόσοφοι βλέποντες εὐθὺς ἐξ
ἀρχῆς τὰ παιδία, κἂν ἄριστα παιδεύηται καὶ μηδὲν ἔχῃ θεάσασθαι παράδειγμα
κακίας, ὅμως ἁμαρτάνοντα {τινὲς μὲν αὐτῶν φύσει κακοὺς ἅπαντας ἀνθρώπους
ἀπεφήναντο, τινὲς δ´ ὀλίγου δεῖν ἅπαντας}  σπάνιον γὰρ ὄντως ἔστι θεᾶσθαι
παιδίον ἄμεμπτον  οἱ μὲν οὐδενὸς ὄντος τοιούτου πάντας ἀνθρώπους
ἀπεφήναντο φύσει κακοὺς ὑπάρχειν, οἱ δ´ ἕνα ἢ δύο που κατὰ τὸ σπάνιον
ἰδόντες οὐ πάντας ἀλλὰ τοὺς πλείστους ἔφασαν εἶναι κακούς. Εἰ γάρ τις, οὐκ
ὢν ἐπιτρίπτων τε καὶ φιλονείκων, ἐθελήσειεν  ἐλευθερίᾳ γνώμῃ καθάπερ
οἱ παλαιοὶ φιλόσοφοι τὰ πράγματα θεάσασθαι, παντάπασιν ὀλίγους παῖδας
εὑρήσει πρὸς ἀρετὴν εὖ πεφυκότας καὶ παύσεται πάντας μὲν ἡμᾶς ἡγούμενος εὖ
πεφυκέναι, διαστρέφεσθαι δ´ ὑπὸ τῶν {ἐξεπιτιμώντων} γονέων τε καὶ
παιδαγωγῶν καὶ διδασκάλων· οὐ γὰρ δὴ ἄλλοις γέ τισιν ἐντυγχάνει τὰ
παιδία. Πάνυ δ´ εὐήθεις εἰσὶ καὶ οἱ διαστρέφεσθαι λέγοντες ἡμᾶς ὑπό τε
τῆς ἡδονῆς καὶ τοῦ ἄλγους, τῆς μὲν ἑλκούσης πρὸς ἑαυτήν, τοῦ δ´
ἀποτρεπτικοῦ τε καὶ τραχέος ὄντος. Εἰ μὲν γὰρ πάντες ᾠκειώμεθα πρὸς τὴν
ἡδονήν, οὐκ οὖσαν ἀγαθὸν ἀλλ´, ὡς ὁ Πλάτων ἔφη, δέλεαρ μέγιστον κακοῦ, 
φύσει κακοὶ πάντες ἐσμέν, εἰ δ´ οὐ πάντες ἀλλά τινες, ἐκεῖνοι μόνοι φύσει
μοχθηροὶ τυγχάνουσιν ὄντες. Καίτοι γ´ εἰ μὲν μηδεμίαν ἔχομεν ἑτέραν ἐν
ἡμῖν δύναμιν ᾠκειωμένην μᾶλλον ἡδονῆς, ἰσχυροτέρα πως ἔσται ἡδονὴ τῆς
ἀρετῆς, ἥτις κρείττων τῆς πρὸς τὴν ἡδονὴν ἀγούσης ἡμᾶς ἐστι δυνάμεως κἂν
οὕτως εἴημεν ἅπαντες κακοὶ τὴν μὲν κρείττονα δύναμιν ἀσθενεστέραν, 
ἰσχυροτέραν δὲ τὴν μοχθηρὰν ἔχοντες· εἰ δ´ ἡ κρείττων ἐστὶν ἰσχυροτέρα, 
τίς τοὺς πρώτους ἀνθρώπους ἀνέπεισεν ὑπὸ τῆς ἀσθενεστέρας νικηθῆναι; Ταῦτ´
οὖν αὐτὰ τῶν Στωϊκῶν ἐμέμψατο καὶ ὁ πάντων ἐπιστημονικώτατος Ποσειδώνιος, 
ὃς ἐν οἷς ἐπαίνων ἐστὶ μεγίστων ἄξιος, ἐν τούτοις αὐτοῖς {μὲν} ὑπὸ τῶν
ἄλλων οὐκ ἐπαινεῖται Στωϊκῶν· ἐκεῖνοι μὲν γὰρ ἔπεισαν ἑαυτοὺς τὴν πατρίδα
μᾶλλον ἢ δόγματα προδοῦναι, Ποσειδώνιος δὲ τὴν τῶν Στωϊκῶν αἵρεσιν μᾶλλον
ἢ τὴν ἀλήθειαν. Διὰ τοῦτο κατά τε τὴν περὶ τῶν παθῶν πραγματείαν
ἐναντιώτατα φρονεῖ Χρυσίππῳ κἀν τοῖς περὶ τῆς διαφορᾶς τῶν ἀρετῶν, πολλὰ
μὲν ὧν εἶπε Χρύσιππος ἐν τοῖς λογικῶς ζητουμένοις περὶ τῶν παθῶν τῆς ψυχῆς
μεμψάμενος, ἔτι δὲ πλείω τῶν ἐν τοῖς περὶ τῆς διαφορᾶς τῶν ἀρετῶν. Οὐ
τοίνυν οὐδὲ Ποσειδωνίῳ δοκεῖ τὴν κακίαν ἔξωθεν ἐπεισιέναι τοῖς ἀνθρώποις
οὐδεμίαν ἔχουσαν ἰδίαν ῥίζαν ἐν ταῖς ψυχαῖς ἡμῶν, ὅθεν ὁρμωμένη
βλαστάνει τε καὶ αὐξάνεται, ἀλλ´ αὐτὸ τοὐναντίον εἶναι. Καὶ γὰρ καὶ τῆς
κακίας ἐν ἡμῖν αὐτοῖς σπέρμα· καὶ δεόμεθα πάντες οὐχ οὕτω τοῦ φεύγειν τοὺς
πονηροὺς ὡς τοῦ διώκειν τοὺς καθαρίσοντάς τε καὶ κωλύσοντας ἡμῶν τὴν
αὔξησιν τῆς κακίας. Οὐ γάρ, ὡς οἱ Στωϊκοί φασιν, ἔξωθεν ἐπεισέρχεται ταῖς
ψυχαῖς ἡμῶν τὸ σύμπαν τῆς κακίας, ἀλλὰ τὸ πλέον ἐξ ἑαυτῶν ἔχουσιν οἱ
πονηροὶ τῶν ἀνθρώπων, ἔξωθεν δ´ ἔλαττον τούτων πολλῷ τὸ ἐπεισερχόμενόν
ἐστιν. Ἐκ τούτου μὲν οὖν ἐθισμοί τε γίγνονται μοχθηροὶ τῷ τῆς ψυχῆς ἀλόγῳ
μέρει καὶ δόξαι ψευδεῖς τῷ λογιστικῷ, καθάπερ ὅταν ὑπὸ καλοῖς καὶ ἀγαθοῖς
ἀνδράσι παιδευώμεθα, δόξαι μὲν ἀληθεῖς, ἐθισμοὶ δὲ χρηστοί    ταῖς
κράσεσι δ´ ἕπεται κατὰ μὲν τὸ λογιστικὸν ἀγχίνοιά τε καὶ μωρία κατὰ τὸ
μᾶλλόν τε καὶ ἧττον· αἱ κράσεις δ´ αὐταὶ τῇ τε πρώτῃ γενέσει καὶ ταῖς
εὐχύμοις διαίταις ἀκολουθοῦσιν, ὥστε συναυξάνειν ἄλληλα ταῦτα. Διὰ γοῦν
τὴν θερμὴν κρᾶσιν οἱ ὀξύθυμοι γιγνόμενοι ταύταις πάλιν ταῖς ὀξυθυμίαις
ἐκπυροῦσι τὴν ἔμφυτον θερμασίαν· ἔμπαλιν δ´ οἱ σύμμετροι ταῖς κράσεσι
συμμέτρους τὰς τῆς ψυχῆς κινήσεις ἔχοντες εἰς εὐθυμίαν ὠφελοῦνται. Ὥσθ´ ὁ
μὲν ἡμέτερος λόγος ὁμολογεῖ τοῖς ἐναργῶς φαινομένοις ἐξηγούμενος τὰς
αἰτίας ὧν μὲν ὑπ´ οἴνου καὶ φαρμάκων τινῶν πάσχομεν, ὧν δ´ ὑπὸ διαίτης
ἀγαθῆς καὶ κακῆς, ὥσπερ γε καὶ ὠφελούμεθά τε καὶ βλαπτόμεθα δι´
ἐπιτηδευμάτων τε καὶ μαθημάτων, οὐχ ἥκιστα δὲ καὶ τῆς φυσικῆς διαφορᾶς τῶν
παίδων ἀποδιδοὺς τὴν αἰτίαν. Οἱ δ´ οὐκ ἐκ τῆς τοῦ σώματος κράσεως
ἡγούμενοι τὴν ψυχὴν ὠφελεῖσθαί τε καὶ βλάπτεσθαι περί τε τῆς τῶν παίδων
διαφορᾶς οὐδὲν ἔχουσι λέγειν ὧν τ´ ἐκ τῆς διαίτης ὠφελούμεθα, οὐδενὸς
ἔχουσιν αἰτίαν ἀποδοῦναι, καθάπερ οὐδὲ τῆς ἐν τοῖς ἤθεσι διαφορᾶς, καθ´ ἣν
τὰ μὲν θυμικά, τὰ δ´ ἄθυμα καὶ τὰ μὲν συνετά, τὰ δ´ οὐ φαίνεται. Ἐν
Σκύθαις μὲν γὰρ εἷς ἀνὴρ ἐγένετο φιλόσοφος, Ἀθήνησι δὲ πολλοὶ τοιοῦτοι· 
πάλιν δ´ ἐν Ἀβδήροις ἀσύνετοι πολλοί, τοιοῦτοι δ´ Ἀθήνησιν ὀλίγοι.
