οἱ δὲ Μαμερτῖνοι, ἀπαγγελίας γενομένης
ὅτι σὺν τῷ στρατηγῷ Κίῳ καὶ οἱ λοιποὶ στρατιῶται
πάντες ἀπολώλασιν, ἔκριναν μεθ´ ἱκετηρίας ἀπαντᾶν
τῷ βασιλεῖ. οὐ μὴν ἡ τύχη εἴασε παντελῶς πεσεῖν
τὰ κατὰ Μαμερτίνους πράγματα. Ἀννίβας γὰρ
ὁ τῶν Καρχηδονίων στρατηγὸς ἔτυχεν ὁρμῶν ἐν
τῇ Λιπάρας νήσῳ. ἀκούσας δὲ τὸ παράδοξον ἧκε
κατὰ τάχος εἰς τὸν βασιλέα, τῷ μὲν λόγῳ συγχαίρων, 
τῷ δὲ ἔργῳ σπεύδων τὸν Ἱέρωνα καταστρατηγῆσαι
δι´ ἀπάτης. ὁ μὲν βασιλεὺς πεισθεὶς
τῷ Φοίνικι τὰς ἡσυχίας ἔσχεν. ὁ δὲ Ἀννίβας
παρελθὼν εἰς Μεσσήνην καὶ καταλαβὼν Μαμερτίνους
μέλλοντας παραδιδόναι τὴν πόλιν ἀνέπεισε,
καὶ προσποιησάμενος βοήθειαν εἰσήγαγεν εἰς τὴν
πόλιν στρατιώτας μʹ. οἱ μὲν οὖν Μαμερτῖνοι ἀπογνόντες
ἑαυτῶν διὰ τὴν ἧτταν, πάλιν ἀπεκατεστάθησαν
εἰς ἀσφάλειαν τὸν εἰρημένον τρόπον. ὁ
δὲ Ἱέρων καταστρατηγηθεὶς ὑπὸ τοῦ Φοίνικος, τὴν
πολιορκίαν ἀπογνοὺς ἐπανῆλθε εἰς Συρακόσας,
περιβόητον εὐημερίαν περιπεποιημένος.
Οἱ δὲ Καρχηδόνιοι καὶ Ἱέρων, ἀποπεπτωκότες
τῆς Μεσσήνης, συνῆλθον εἰς σύλλογον καὶ συμμαχίαν
πρὸς ἀλλήλους ποιησάμενοι συνέθεντο κοινῇ
πολεμῆσαι Μεσσήνην.
