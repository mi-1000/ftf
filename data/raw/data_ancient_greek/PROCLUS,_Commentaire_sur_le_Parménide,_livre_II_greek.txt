Ἀλλ´ ἀποδέχομαι, φάναι τὸν Σωκράτη, 
καὶ ἡγοῦμαι ὡς λέγεις ἔχειν.
Ἀποδέχεται μὲν ὁ Σωκράτης ὅσα περὶ τῆς
ὁμοιότητος καὶ ἀνομοιότητος τῶν λόγων εἴρηκεν ὁ Ζήνων· συνῄσθετο γὰρ ὅπως
τὸ οὐ πολλὰ
τοῦ Ζήνωνος οὐ πάντως ἐπὶ τὸ Παρμενίδειον ἓν
ἄγει τὸν λόγον τὸ ἐξῃρημένον, ἀλλ´ ἐπὶ τὸ
δεύτερον ἓν καὶ ὑπὸ τῶν πολλῶν μετεχόμενον,
ὃ καὶ εἰκών ἐστιν ἐκείνου τοῦ ἑνός. Πανταχοῦ
γὰρ ἀπὸ τοῦ ἀμεθέκτου τὸ μεθεκτὸν ὑφέστηκε,
καὶ τὸ μεμιγμένον ἀπὸ τοῦ ἀμιγοῦς, καὶ τὸ ἐν
τοῖς πολλοῖς θεωρούμενον ἀπὸ τοῦ πρὸ τῶν πολλῶν ἱδρυμένου, καὶ ἁπλῶς τὸ ἐν
ἄλλῳ ὂν ἀπὸ
τοῦ ἐν ἑαυτῷ διαιωνίως ὄντος. Ἡγεῖται δὲ
ταῦθ´ οὕτως ἔχειν ἅ φησιν ὁ Ζήνων, ὅσα περί
τε τοῦ χρόνου προείρηται τῆς τοῦ βιβλίου συγγραφῆς περί τε τοῦ τρόπου καὶ περὶ
τῆς ἐκδόσεως, ὅτι τε νέος ὢν ἔγραψεν αὐτὸ καὶ οὐ πρεσβύτης, καὶ ὅτι φιλονείκως, 
ἀλλ´ οὐ φιλοτίμως,
καὶ ὅτι διά τινος κλοπῆς προῆλθεν εἰς φῶς καὶ.
ἐκδέδοται τοῖς ἐν Ἰταλίᾳ, δηλαδὴ νῦν πρῶτον
εἰς τὴν Ἑλλάδα κεκόμισται.
Ταῦτα δὲ ὅπως ἀνενεκτέον ἐπὶ τὰ παραδείγματα ἐν θεοῖς, εἴρηται πρῶτον
ἱκανῶς·
μέλλει δὲ ἄρα ὁ Σωκράτης λοιπὸν ἐπὶ τὰς
πρὸς αὐτὸν ἀπορίας μεταβαίνειν. Δεῖ δὴ οὖν
ἐν τοῖς ῥηθησομένοις ἑξῆς λόγοις ὑπὸ τοῦ Σωκράτους ἡμᾶς μετ´ ἐπιστάσεως
χωρεῖν διὰ τῶν
ἀποριῶν· τοῦ γὰρ Σωκράτους ἐλέγχειν τὸν
Ζήνωνα δοκοῦντος, μάλιστα μὲν θεατέον ὅπη
καὶ ὁ Σωκράτης ὀρθῶς ἐπαπορεῖ· ὑπόκειται
γὰρ εὐφυὴς καὶ ὀξὺς ταῖς θηρατικαῖς κυσὶν
ἀπεικασμένος, καὶ ὁ Ζήνων ἐστὶν ἀνέλεγκτος·
ᾗ δὲ ἀναγκαῖον εἴη σφάλλεσθαι τὸν ἕτερον
παρὰ τόν  Σωκράτης μὲν γὰρ ὑπόκειται
νέος ἔτι καὶ ὑπὸ τῶν ἀνδρῶν τούτων τελειούμενος, Ζήνων δὲ τετταρακοντούτης
ἤδη καὶ
τελειῶν τὸν Σωκράτη καὶ ἀνατείνων ἐπὶ τὸν
Παρμενίδειον νοῦν, ὥστε, εἰ χρὴ τὸν ἕτερον
παρορᾷν, ἐκ τῆς νεότητος καὶ ἐκ τῆς ἀτελοῦς
ἕξεως ἄμεινον τὰ παροράματα ποιεῖν, ἀλλ´
οὐκ ἐκ τῆς πρεσβυτικωτέρας καὶ τελειοτέρας.
Ἄρχεται δ´ οὖν ὁ Σωκράτης τῶν ἀποριῶν ἐντεῦθεν.
