Τηλέμαχ´, ἦ τοι ταῦτα θεῶν ἐν γούνασι κεῖται,
ὅς τις ἐν ἀμφιάλῳ Ἰθάκῃ βασιλεύσει Ἀχαιῶν; 
κτήματα δ´ αὐτὸς ἔχοις καὶ δώμασι σοῖσιν ἀνάσσοις.
μὴ γὰρ ὅ γ´ ἔλθοι ἀνήρ, ὅς τίς ς´ ἀέκοντα βίηφι
κτήματ´ ἀπορραίσει´, Ἰθάκης ἔτι ναιεταούσης. 
ἀλλ´ ἐθέλω σε, φέριστε, περὶ ξείνοιο ἐρέσθαι,
ὁππόθεν οὗτος ἀνήρ;  ποίης δ´ ἐξ εὔχεται εἶναι
γαίης; ποῦ δέ νύ οἱ γενεὴ καὶ πατρὶς ἄρουρα;
ἠέ τιν´ ἀγγελίην πατρὸς φέρει ἐρχομένοιο,
ἦ ἑὸν αὐτοῦ χρεῖος ἐελδόμενος τόδ´ ἱκάνει;
οἷον ἀναΐξας ἄφαρ οἴχεται, οὐδ´ ὑπέμεινεν
γνώμεναι;  οὐ μὲν γάρ τι κακῷ εἰς ὦπα ἐῴκει.
τὸν δ´ αὖ Τηλέμαχος πεπνυμένος ἀντίον ηὔδα; 
Εὐρύμαχ´, ἦ τοι νόστος ἀπώλετο πατρὸς ἐμοῖο; 
οὔτ´ οὖν ἀγγελίῃ ἔτι πείθομαι, εἴ ποθεν ἔλθοι,
οὔτε θεοπροπίης ἐμπάζομαι, ἥν τινα μήτηρ
ἐς μέγαρον καλέσασα θεοπρόπον ἐξερέηται.
ξεῖνος δ´ οὗτος ἐμὸς πατρώϊος ἐκ Τάφου ἐστί,
Μέντης δ´ Ἀγχιάλοιο δαΐφρονος εὔχεται εἶναι
υἱός, ἀτὰρ Ταφίοισι φιληρέτμοισιν ἀνάσσει.
ὣς φάτο Τηλέμαχος, φρεσὶ δ´ ἀθανάτην θεὸν ἔγνω.
οἱ δ´ εἰς ὀρχηστύν τε καὶ ἱμερόεσσαν ἀοιδὴν
τρεψάμενοι τέρποντο, μένον δ´ ἐπὶ ἕσπερον ἐλθεῖν.
τοῖσι δὲ τερπομένοισι μέλας ἐπὶ ἕσπερος ἦλθε; 
δὴ τότε κακκείοντες ἔβαν οἶκόνδε ἕκαστος.
Τηλέμαχος δ´, ὅθι οἱ θάλαμος περικαλλέος αὐλῆς
ὑψηλὸς δέδμητο, περισκέπτῳ ἐνὶ χώρῳ,
ἔνθ´ ἔβη εἰς εὐνὴν πολλὰ φρεσὶ μερμηρίζων.
τῷ δ´ ἄρ´ ἅμ´ αἰθομένας δαΐδας φέρε κεδνὰ ἰδυῖα
Εὐρύκλει´, Ὦπος θυγάτηρ Πεισηνορίδαο,
τήν ποτε Λαέρτης πρίατο κτεάτεσσιν ἑοῖσιν, 
πρωθήβην ἔτ´ ἐοῦσαν, ἐεικοσάβοια δ´ ἔδωκεν,
ἶσα δέ μιν κεδνῇ ἀλόχῳ τίεν ἐν μεγάροισιν,
εὐνῇ δ´ οὔ ποτ´ ἔμικτο, χόλον δ´ ἀλέεινε γυναικός; 
ἥ οἱ ἅμ´ αἰθομένας δαΐδας φέρε καί ἑ μάλιστα
δμῳάων φιλέεσκε καὶ ἔτρεφε τυτθὸν ἐόντα.
ὤϊξεν δὲ θύρας θαλάμου πύκα ποιητοῖο,
ἕζετο δ´ ἐν λέκτρῳ, μαλακὸν δ´ ἔκδυνε χιτῶνα; 
καὶ τὸν μὲν γραίης πυκιμηδέος ἔμβαλε χερσίν.
ἡ μὲν τὸν πτύξασα καὶ ἀσκήσασα χιτῶνα,
πασσάλῳ ἀγκρεμάσασα παρὰ τρητοῖσι λέχεσσιν,
βῆ ῥ´ ἴμεν ἐκ θαλάμοιο, θύρην δ´ ἐπέρυσσε κορώνῃ
ἀργυρέῃ, ἐπὶ δὲ κλη?δ´ ἐτάνυσσεν ἱμάντι.
ἔνθ´ ὅ γε παννύχιος, κεκαλυμμένος οἰὸς ἀώτῳ,
βούλευε φρεσὶν ᾗσιν ὁδόν, τὴν πέφραδ´ Ἀθήνη.
