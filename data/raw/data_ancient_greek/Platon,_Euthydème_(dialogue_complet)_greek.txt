ὥς γε πρὸς σὲ τἀληθῆ εἰρῆσθαι· ὥστε οὐκ ἔχω ὅπως προτρέπω τὸ
μειράκιον ἐπὶ φιλοσοφίαν.
Ὦ φίλε Κρίτων, οὐκ οἶσθα ὅτι ἐν παντὶ ἐπιτηδεύματι οἱ μὲν φαῦλοι πολλοὶ
καὶ οὐδενὸς ἄξιοι, οἱ δὲ σπουδαῖοι ὀλίγοι καὶ παντὸς ἄξιοι; Ἐπεὶ
γυμναστικὴ οὐ καλὸν δοκεῖ σοι εἶναι, καὶ χρηματιστικὴ καὶ ῥητορικὴ καὶ
στρατηγία;
Ἔμοιγε πάντως δήπου.
Τί οὖν; Ἐν ἑκάστῃ τούτων τοὺς πολλοὺς πρὸς  ἕκαστον τὸ ἔργον οὐ
καταγελάστους ὁρᾷς;
Ναὶ μὰ τὸν Δία, καὶ μάλα ἀληθῆ λέγεις.
῍῀Η οὖν τούτου ἕνεκα αὐτός τε φεύξῃ πάντα τὰ ἐπιτηδεύματα καὶ τῷ ὑεῖ οὐκ
ἐπιτρέψεις;
Οὔκουν δίκαιόν γε, ὦ Σώκρατες.
Μὴ τοίνυν ὅ γε οὐ χρὴ ποίει, ὦ Κρίτων, ἀλλ'ἐάσας χαίρειν τοὺς
ἐπιτηδεύοντας φιλοσοφίαν, εἴτε χρηστοί εἰσιν εἴτε πονηροί, αὐτὸ τὸ πρᾶγμα
βασανίσας καλῶς τε καὶ εὖ,  ἐὰν μέν σοι φαίνηται φαῦλον ὄν, πάντ' 
ἄνδρα ἀπότρεπε, μὴ μόνον τοὺς ὑεῖς· ἐὰν δὲ φαίνηται οἷον οἶμαι αὐτὸ ἐγὼ
εἶναι, θαρρῶν δίωκε καὶ ἄσκει, τὸ λεγόμενον δὴ τοῦτο, αὐτός τε καὶ τὰ
παιδία.
