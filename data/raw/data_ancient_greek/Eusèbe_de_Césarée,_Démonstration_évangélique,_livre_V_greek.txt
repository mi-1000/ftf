Ἀπὸ τοῦ Ἱερεμίου. 
«Κύριε, ἡ ἰσχύς μου καὶ βοήθεια μου καὶ καταφυγή μου ἐν ἡμέρᾳ θλίψεως, πρὸς
σὲ ἔθνη ἥξουσιν ἀπ´ ἐσχάτου τῆς γῆς, καὶ ἐροῦσιν, ὡς ψευδῆ ἐκτήσαντο οἱ
πατέρες ἡμῶν εἴδωλα, καὶ οὐκ ἔστιν ἐν αὐτοῖς ὠφέλεια. Εἰ ποιήσει αὐτῷ
ἄνθρωπος θεούς, καὶ οὗτοι οὐκ εἰσὶν θεοί; διὰ τοῦτο ἰδοὺ ἐγὼ δηλώσω αὐτοῖς ἐν
τῷ καιρῷ τούτῳ τὴν χεῖρά μου, καὶ γνωριῶ αὐτοῖς καὶ τὴν δύναμίν μου, καὶ
γνώσονται ὅτι ἐγὼ κύριος.» 
Κύριος ἑτέρῳ εὔχεται κυρίῳ, τῷ πατρὶ δηλαδὴ καὶ θεῷ τῶν ὅλων, ἐν οἷς
ἀρχόμενός φησιν· 
« Κύριε, ἰσχύς μου», καὶ τὰ ἑξῆς. 
Σαφῶς δὲ τὴν τῶν ἐθνῶν ἐκ τῆς πολυπλανοῦς εἰδωλολατρίας ἐπὶ τὴν εἰς τὸν
θεὸν εὐσέβειαν μεταβολὴν θεσπίζει. Καὶ αὕτη δὲ ἡ προφητεία μετὰ τὴν εἰς
ἀνθρώπους τοῦ σωτῆρος ἡμῶν Ἰησοῦ Χριστοῦ παρουσίαν ἐναργέστατα δείκνυται
πεπληρωμένη. 
Ἀλλὰ γὰρ δι´ ὅλων τριάκοντα προφητικῶν κεφαλαίων δεύτερον θεὸν μετὰ τὸν
ἀνωτάτω καὶ ἐπὶ πᾶσι, τὸν σωτῆρα καὶ κύριον ἡμῶν τὸν τοῦ θεοῦ λόγον, εἶναι
μεμαθηκότες, ἐφ´ ἑτέραν τῆς κατ´ αὐτὸν οἰκονομίας ὑπόθεσιν μεταβησόμεθα, 
αὐτὸν δὴ τοῦτον θεὸν εἰς ἀνθρώπους ἐλεύσεσθαι δεῖν ἐκ τῶν αὐτῶν παρὰ
Ἑβραίοις ἱερῶν βίβλων συστήσοντες.
