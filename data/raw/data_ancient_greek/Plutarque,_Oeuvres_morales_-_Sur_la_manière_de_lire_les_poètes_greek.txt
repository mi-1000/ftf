Καὶ
Ἰὼ τυραννὶ βαρβάρων ἀνδρῶν φίλη
καὶ
Ἡ βροτῶν τ´ εὐπραξία
τῶν τἀλάχιστα γίγνεται λυπουμένων
ἧττον ταράττονται καὶ δυσκολαίνουσι παρὰ τοῖς φιλοσόφοις ἀκούοντες ὡς « ὁ
θάνατος οὐδὲν πρὸς ἡμᾶς »  καὶ « ὁ τῆς φύσεως πλοῦτος ὥρισται »  καὶ « τὸ
εὔδαιμον καὶ μακάριον οὐ χρημάτων πλῆθος οὐδὲ πραγμάτων ὄγκος οὐδ´ ἀρχαί
τινες ἔχουσιν οὐδὲ δυνάμεις, ἀλλ´ ἀλυπία καὶ πραότης παθῶν καὶ διάθεσις
ψυχῆς τὸ κατὰ φύσιν ὁρίζουσα. »  
Διὸ καὶ τούτων ἕνεκα καὶ τῶν προειρημένων ἁπάντων ἀγαθῆς δεῖ τῷ νέῳ
κυβερνήσεως περὶ τὴν ἀνάγνωσιν, ἵνα μὴ προδιαβληθεὶς ἀλλὰ μᾶλλον
προπαιδευθεὶς εὐμενὴς καὶ φίλος καὶ οἰκεῖος ὑπὸ ποιητικῆς ἐπὶ φιλοσοφίαν
προπέμπηται.
