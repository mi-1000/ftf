Ὢ ἐρώτων πικροτάτων τῇ Ἑλλάδι. Ποῦ τις ἐλθὼν
μετὰ ἀσφαλείας γεωργῇ; ποῦ δὲ εὕρῃ τὸ
χρύσεον εἰρήνης πρόσωπον;
ποῖον γῆς μέρος ἐραστὰς οὐκ ἔχει;
Ἄσκρη χεῖμα κακή, θέρει ἀργαλέη·
ἴωμεν ἐπὶ τὴν Ἄσκρην. Ἀλλ´ αἰγειροφόρος ἡ Βοιωτία.
Λιβύη πόρρω μέν, ἀλλὰ εὔβοτος. Ὑπερόριος ἡ Ἰνδῶν
γῆ, ἀλλὰ καὶ αὕτη ἐξεῦρεν Μακεδόνα ἐραστήν, διὰ
πολλῶν γενῶν καὶ πολέμων βαδίζοντα ἐπ´ αὐτήν. Ποῖ
τὶς τράπηται; ποῦ τὶς εὕρῃ γεωργίαν ἀσφαλῆ; Πάντα
μεστὰ πολέμων, πάντα ὅπλων. Τοιγαροῦν
εὖ μέν τις δόρυ θηξάσθω, εὖ δ´ ἀσπίδα θέσθω,
εὖ δέ τις ἵπποισιν δεῖπνον δότω ὠκυπόδεσσιν.
Καλὸν ἡ γεωργία, καλόν, ἐὰν μεῖναι δυνηθῇ, ἐὰν σχολῆς
τύχῃ, ἐὰν φυλακὴν ἔχῃ· δέδια δ´ ἐγώ, μὴ τοῦτο.
τὸ καλόν, τὸ τοὺς πολέμους κινοῦν καὶ τὰς στάσεις.
Λέγει τὶς παλαιὸς ἀνήρ·
μάλιστα γὰρ τῆς γῆς, φησὶν,
ἡ ἀρίστη τὰς μεταβολὰς τῶν οἰκητόρων ἐλάμβανεν·
τὴν γοῦν Ἀττικήν, διὰ τὸ λεπτόγεω εἶναι ἀστασίαστον
οὖσαν, ἄνθρωποι ᾤκουν οἱ αὐτοὶ ἀεί.
Ἀκήκοας, πῶς πόλεμος γίνεται; Μὴ γεώργει, ἄνθρωπε·
ἔα τὴν γῆν ἀκαλλώπιστον, αὐχμῶσαν· στάσιν κινεῖς,
πόλεμον κινεῖς.
