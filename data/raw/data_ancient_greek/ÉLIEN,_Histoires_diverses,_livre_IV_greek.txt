Θράσυλλος ὁ Αἰξωνεὺς παράδοξον καὶ καινὴν
ἐνόσησε μανίαν. ἀπολιπὼν γὰρ τὸ ἄστυ καὶ κατελθὼν
ἐς τὸν Πειραιᾶ καὶ ἐνταῦθα οἰκῶν τὰ πλοῖα τὰ
καταίροντα ἐν αὐτῷ πάντα ἑαυτοῦ ἐνόμιζεν εἶναι, καὶ
ἀπεγράφετο αὐτὰ καὶ αὖ πάλιν ἐξέπεμπε καὶ τοῖς περισωζομένοις
καὶ ἐσιοῦσιν ἐς τὸν λιμένα ὑπερέχαιρε·
χρόνους δὲ διετέλεσε πολλοὺς συνοικῶν τῷ ἀρρωστήματι
τούτῳ. ἐκ Σικελίας δὲ ἀναχθεὶς ὁ ἀδελφὸς αὐτοῦ
παρέδωκεν αὐτὸν ἰατρῷ ἰάσασθαι, καὶ ἔπαυσεν
αὐτὸν τῆς νόσου οὗτος. ἐμέμνητο δὲ πολλάκις τῆς ἐν
μανίᾳ διατριβῆς, καὶ ἔλεγε μηδέποτε ἡσθῆναι τοσοῦτον, 
ὅσον τότε ἥδετο ἐπὶ ταῖς μηδὲν αὐτῷ προσηκούσαις
ναυσὶν ἀποσωζομέναις.
Ξάνθος ὁ ποιητὴς τῶν μελῶν (ἐγένετο δὲ οὗτος
πρεσβύτερος Στησιχόρου τοῦ Ἱμεραίου) λέγει τὴν
Ἠλέκτραν τοῦ Ἀγαμέμνονος οὐ τοῦτο ἔχειν τοὔνομα
πρῶτον ἀλλὰ Λαοδίκην. ἐπεὶ δὲ Ἀγαμέμνων ἀνῃρέθη, 
τὴν δὲ Κλυταιμνήστραν ὁ Αἴγισθος ἔγημε καὶ
ἐβασίλευσεν, ἄλεκτρον οὖσαν καὶ καταγηρῶσαν παρθένον
Ἀργεῖοι Ἠλέκτραν ἐκάλεσαν διὰ τὸ ἀμοιρεῖν
ἀνδρὸς καὶ μὴ πεπειρᾶσθαι λέκτρου.
Ὅτι Παμφάης ὁ Πριηνεὺς Κροίσῳ τῷ Λυδῷ, τοῦ
πατρὸς αὐτοῦ περιόντος, τριάκοντα μνᾶς ἐδωρήσατο.
παραλαβὼν δὲ τὴν ἀρχὴν μεστὴν ἅμαξαν ἀργυρίου
ἀπέπεμψεν αὐτῷ.
Ὅτι Διογένης λαβὼν παρὰ Διοτίμου τοῦ Καρυστίου
νόμισμα ὀλίγον ἔφη
σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,
ἄνδρα τε καὶ οἶκον.
ἐδόκει δέ πως ὁ Διότιμος μαλθακώτερος εἶναι.
Φερεκύδης ὁ Σύριος τὸν βίον ἀλγεινότατα ἀνθρώπων
κατέστρεψε, τοῦ παντὸς αὐτῷ σώματος ὑπὸ
φθειρῶν ἀναλωθέντος· καὶ γενομένης αὐτῷ αἰσχρᾶς
τῆς ὄψεως τὴν ἐκ τῶν συνήθων ἐξέκλινε συνουσίαν.
ὁπότε δέ τις προσελθὼν ἐπυνθάνετο ὅπως διάγοι,
διὰ τῆς ὀπῆς τῆς κατὰ τὴν θύραν διείρας τὸν δάκτυλον
ψιλὸν γεγονότα τῆς σαρκὸς ἐπέλεγεν οὕτω διακεῖσθαι
καὶ τὸ πᾶν αὐτοῦ σῶμα. λέγουσι δὲ Δηλίων
παῖδες τὸν θεὸν τὸν ἐν Δήλῳ μηνίσαντα αὐτῷ τοῦτο
ποιῆσαι. καθήμενον γὰρ ἐν Δήλῳ μετὰ τῶν μαθητῶν
ἄλλα τε πολλά φασι περὶ τῆς ἑαυτοῦ σοφίας εἰπεῖν
καὶ δὴ καὶ τοῦτο, μηδενὶ τῶν θεῶν θῦσαι, καὶ ὅμως
οὐδὲν ἧττον ἡδέως βεβιωκέναι καὶ ἀλύπως, οὐ μεῖον
τῶν ἑκατόμβας καταθυόντων. ὑπὲρ ταύτης οὖν τῆς
κουφολογίας βαρυτάτην ζημίαν ἐξέτισεν.
Οὐ γὰρ δὴ δύναμαι πείθειν ἐμαυτὸν μὴ γελᾶν
ἐπ´ Ἀλεξάνδρῳ τῷ Φιλίππου, εἴ γε ἀπείρους ἀκούων
εἶναί τινας κόσμους λέγοντος Δημοκρίτου ἐν τοῖς
συγγράμμασιν ὃ δὲ ἠνιᾶτο μηδὲ τοῦ ἑνὸς καὶ κοινοῦ
κρατῶν. πόσον δ´ ἂν ἐπ´ αὐτῷ Δημόκριτος ἐγέλασεν
αὐτός, τί δεῖ καὶ λέγειν, ᾧ ἔργον τοῦτο ἦν;
