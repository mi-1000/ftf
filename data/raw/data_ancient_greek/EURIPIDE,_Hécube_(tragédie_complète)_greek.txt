οὐκ ἂν δυναίμην. ἀλλ´ ἐπεὶ τὰ μὴ καλὰ
πράσσειν ἐτόλμας, τλῆθι καὶ τὰ μὴ φίλα.
οἴμοι, γυναικός, ὡς ἔοιχ´, ἡσσώμενος
δούλης ὑφέξω τοῖς κακίοσιν δίκην.
οὔκουν δικαίως, εἴπερ εἰργάσω κακά;
οἴμοι τέκνων τῶνδ´ ὀμμάτων τ´ ἐμῶν τάλας.
ἀλγεῖς; τί δ´; ἦ ´μὲ παιδὸς οὐκ ἀλγεῖν δοκεῖς;
χαίρεις ὑβρίζους´ εἰς ἔμ´, ὦ πανοῦργε σύ.
οὐ γάρ με χαίρειν χρή σε τιμωρουμένην;
ἀλλ´ οὐ τάχ´, ἡνίκ´ ἄν σε ποντία νοτίς ...
μῶν ναυστολήσηι γῆς ὅρους Ἑλληνίδος; 
κρύψηι μὲν οὖν πεσοῦσαν ἐκ καρχησίων.
πρὸς τοῦ βιαίων τυγχάνουσαν ἁλμάτων;
αὐτὴ πρὸς ἱστὸν ναὸς ἀμβήσηι ποδί.
ὑποπτέροις νώτοισιν ἢ ποίωι τρόπωι;
κύων γενήσηι πύρς´ ἔχουσα δέργματα.
πῶς δ´ οἶσθα μορφῆς τῆς ἐμῆς μετάστασιν;
ὁ Θρηιξὶ μάντις εἶπε Διόνυσος τάδε.
σοὶ δ´ οὐκ ἔχρησεν οὐδὲν ὧν ἔχεις κακῶν;
οὐ γάρ ποτ´ ἂν σύ μ´ εἷλες ὧδε σὺν δόλωι.
θανοῦσα δ´ ἢ ζῶς´ ἐνθάδ´ ἐκπλήσω βιον;
θανοῦσα· τύμβωι δ´ ὄνομα σῶι κεκλήσεται ...
μορφῆς ἐπωιδὸν μή τι τῆς ἐμῆς ἐρεῖς;
κυνὸς ταλαίνης σῆμα, ναυτίλοις τέκμαρ.
οὐδὲν μέλει μοι, σοῦ γέ μοι δόντος δίκην.
καὶ σήν γ´ ἀνάγκη παῖδα Κασσάνδραν θανεῖν.
ἀπέπτυς´· αὐτῶι ταῦτα σοὶ δίδωμ´ ἔχειν.
κτενεῖ νιν ἡ τοῦδ´ ἄλοχος, οἰκουρὸς πικρά.
μήπω μανείη Τυνδαρὶς τοσόνδε παῖς.
καὐτόν γε τοῦτον, πέλεκυν ἐξάρας´ ἄνω.
οὗτος σύ, μαίνηι καὶ κακῶν ἐρᾶις τυχεῖν;
κτεῖν´, ὡς ἐν Ἄργει φόνια λουτρά ς´ ἀμμένει. 
οὐχ ἕλξετ´ αὐτόν, δμῶες, ἐκποδὼν βίαι;
ἀλγεῖς ἀκούων;  οὐκ ἐφέξετε στόμα;
ἐγκλήιετ´· εἴρηται γάρ.  οὐχ ὅσον τάχος
νήσων ἐρήμων αὐτὸν ἐκβαλεῖτέ ποι,
ἐπείπερ οὕτω καὶ λίαν θρασυστομεῖ;
Ἑκάβη, σὺ δ´, ὦ τάλαινα, διπτύχους νεκροὺς
στείχουσα θάπτε· δεσποτῶν δ´ ὑμᾶς χρεὼν
σκηναῖς πελάζειν, Τρωιάδες· καὶ γὰρ πνοὰς
πρὸς οἶκον ἤδη τάσδε πομπίμους ὁρῶ.
εὖ δ´ ἐς πάτραν πλεύσαιμεν, εὖ δὲ τἀν δόμοις
ἔχοντ´ ἴδοιμεν τῶνδ´ ἀφειμένοι πόνων.
ἴτε πρὸς λιμένας σκηνάς τε, φίλαι,
τῶν δεσποσύνων πειρασόμεναι
μόχθων· στερρὰ γὰρ ἀνάγκη.
