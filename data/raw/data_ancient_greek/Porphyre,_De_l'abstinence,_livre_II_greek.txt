θεοῖς δὲ ἀρίστη μὲν ἀπαρχὴ
νοῦς καθαρὸς καὶ ψυχὴ ἀπαθής, οἰκεῖον δὲ καὶ τὸ
μετρίων μὲν ἀπάρχεσθαι τῶν ἄλλων, μὴ παρέργως δέ,
ἀλλὰ σὺν πάσῃ προθυμίᾳ. ἐοικέναι γὰρ δεῖ τὰς τιμὰς
ταῖς ἐπὶ τῶν ἀγαθῶν προεδρίαις, ὑπαναστάσεσίν τε
καὶ κατακλίσεσιν, οὐ συντάξεων δόσεσιν. οὐ γὰρ δὴ
ἄνθρωπος μὲν ἐρεῖ,
εἰ μνημονεύεις εὖ παθὼν φιλεῖς τέ με,
ἀπέχω πάλαι, Φιλῖνε, παρὰ σοῦ τὴν χάριν·
τούτου γὰρ αὐτὴν ἕνεκα πρὸς σὲ κατεθέμην·
θεὸς δὲ οὐκ ἀρκεῖται τούτοις. διόπερ ὁ Πλάτων, τῷ
μὲν ἀγαθῷ θύειν, φησί, προσήκει καὶ προσομιλεῖν ἀεὶ
τοῖς θεοῖς εὐχαῖς καὶ ἀναθήμασι καὶ θυσίαις καὶ τῇ
πάσῃ θεραπείᾳ, τῷ δὲ κακῷ μάτην περὶ θεοὺς τὸν
πολὺν εἶναι πόνον. ὁ γὰρ ἀγαθὸς οἶδεν ἃ θυτέον καὶ
ὧν ἀφεκτέον καὶ τίνα προσενεκτέον καὶ τίνων ἀπαρκτέον, 
ὁ δὲ φαῦλος ἐκ τῆς οἰκείας διαθέσεως καὶ ὧν
αὐτὸς ἐσπούδακεν, προσάγων τοῖς θεοῖς τὰς τιμὰς
ἀσεβεῖ μᾶλλον ἢ εὐσεβεῖ. διὸ οὐδ´ οἴεται δεῖν τοῖς
φαύλοις ὁ Πλάτων ἐθισμοῖς συμπεριφέρεσθαι τὸν
φιλόσοφον· οὔτε γὰρ τοῖς θεοῖς εἶναι φίλον οὔτε τοῖς
ἀνθρώποις συμφέρον, ἀλλὰ μεταβάλλειν μὲν πειρᾶσθαι
εἰς τὸ ἄμεινον, εἰ δὲ μή, αὐτὸν πρὸς αὐτὰ μὴ μεταβάλλεσθαι, μετιέναι δὲ τὴν
ὀρθὴν ὁδὸν αὐτὸν πορευόμενον μήτε κινδύνους τοὺς ἀπὸ τῶν πολλῶν
εὐλαβούμενον μήτε τὴν ἄλλην, εἴ τις γίγνοιτο, βλασφημίαν.
καὶ γὰρ δεινὸν ἂν εἴη, Σύρους μὲν τῶν ἰχθύων μὴ
ἂν γεύσασθαι μηδὲ τοὺς Ἑβραίους συῶν, Φοινίκων τε
τοὺς πολλοὺς καὶ Αἰγυπτίων βοῶν θηλειῶν, ἀλλὰ καὶ
βασιλέων πολλῶν μεταβαλεῖν αὐτοὺς σπουδασάντων
θάνατον ὑπομεῖναι μᾶλλον ἢ τὴν τοῦ νόμου παράβασιν, 
ἡμᾶς δὲ τοὺς τῆς φύσεως νόμους καὶ τὰς θείας
παραγγελίας φόβων ἕνεκα ἀνθρωπίνων ἤ τινος βλασφημίας
τῆς ἀπὸ τούτων αἱρεῖσθαι παραβαίνειν. ἦ
μέγα ὁ θεῖος χορὸς σχετλιάσειεν ἂν θεῶν τε ὁμοῦ καὶ
ἀνδρῶν θείων πρὸς ἀνθρώπων φαύλων δόξας ὁρῶν
ἡμᾶς κεχηνότας καὶ τὸν παρὰ τούτων φόβον ὑφορωμένους, οἳ καθ´ ἡμέραν
μελέτην ἐν τῷ βίῳ τὸ ἀποθνῄσκειν τοῖς ἄλλοις πεποιήμεθα.
