Τίνος δὲ χάριν ἐποιησάμεθα τὴν ἐπὶ πλεῖον
ὑπὲρ τοῦ προειρημένου πολέμου μνήμην; διότι τῶν
καιρῶν τούτων συναπτόντων τοῖς ὑφ´ ὑμῶν ἱστορεῖσθαι
μέλλουσι χρήσιμον ἐδόκει, μᾶλλον δ´ ἀναγκαῖον
εἶναι κατὰ τὴν ἐξ ἀρχῆς πρόθεσιν τὸ ποιῆσαι
πᾶσιν ἐναργῆ καὶ γνώριμον τὴν ὑπάρχουσαν περὶ
Μακεδόνας καὶ τοὺς Ἕλληνας τότε κατάστασιν. περὶ
δὲ τοὺς αὐτοὺς καιροὺς καὶ Πτολεμαίου νόσῳ τὸν
βίον μεταλλάξαντος Πτολεμαῖος ὁ κληθεὶς Φιλοπάτωρ
διεδέξατο τὴν βασιλείαν. μετήλλαξε δὲ καὶ
Σέλευκος ὁ Σελεύκου τοῦ Καλλινίκου καὶ Πώγωνος
ἐπικληθέντος· Ἀντίοχος δὲ διεδέξατο τὴν ἐν
Συρίᾳ βασιλείαν, ἀδελφὸς ὢν αὐτοῦ. παραπλήσιον
γὰρ δή τι συνέβη τούτοις  πρώτοις μετὰ
τὴν Ἀλεξάνδρου τελευτὴν κατασχοῦσι τὰς ἀρχὰς
ταύτας, λέγω δὲ Σελεύκῳ, Πτολεμαίῳ, Λυσιμάχῳ.
ἐκεῖνοί τε γὰρ πάντες περὶ τὴν εἰκοστὴν καὶ τετάρτην
πρὸς ταῖς ἑκατὸν ὀλυμπιάδα μετήλλαξαν, καθάπερ
ἐπάνω προεῖπον, οὗτοί τε περὶ τὴν ἐνάτην καὶ
τριακοστήν. ἡμεῖς δ´ ἐπειδὴ τὴν ἐπίστασιν καὶ
προκατασκευὴν τῆς ὅλης ἱστορίας διεληλύθαμεν, δι´
ἧς ὑποδέδεικται πότε καὶ πῶς καὶ δι´ ἃς αἰτίας
τῶν κατὰ τὴν Ἰταλίαν κρατήσαντες Ῥωμαῖοι πρῶτον
ἐγχειρεῖν ἤρξαντο τοῖς ἔξω πράγμασι καὶ πρῶτον
ἐτόλμησαν ἀμφισβητεῖν Καρχηδονίοις τῆς θαλάττης,
ἅμα δὲ τούτοις καὶ τὴν περὶ τοὺς Ἕλληνας καὶ
Μακεδόνας, ὁμοίως δὲ καὶ περὶ Καρχηδονίους
ὑπάρχουσαν τότε κατάστασιν δεδηλώκαμεν, καθῆκον
ἂν εἴη παραγεγονότας ἐπὶ τοὺς καιροὺς τούτους
κατὰ τὴν ἐξ ἀρχῆς πρόθεσιν, ἐν οἷς ἔμελλον οἱ μὲν
Ἕλληνες τὸν συμμαχικόν, Ῥωμαῖοι δὲ τὸν Ἀννιβιακόν, 
οἱ δὲ κατὰ τὴν Ἀσίαν βασιλεῖς τὸν περὶ Κοίλης
Συρίας ἐνίστασθαι πόλεμον, καὶ τὴν βύβλον ταύτην
ἀφορίζειν ἀκολούθως τῇ τε τῶν προγεγονότων πραγμάτων
περιγραφῇ καὶ τῇ τῶν κεχειρικότων τὰ πρὸ τοῦ δυναστῶν
καταστροφῇ.
