Ὁ μὲν οὖν εἰς τὴν ἡγεμονίαν καταστήσας αὐτοὺς
Κῦρος ἦν· διαδεξάμενος δὲ τοῦτον Καμβύσης υἱὸς
ὑπὸ τῶν Μάγων κατελύθη· τούτους δ´ ἀνελόντες οἱ
ἑπτὰ Πέρσαι Δαρείῳ τῷ Ὑστάσπεω παρέδοσαν τὴν
ἀρχήν· εἶθ´ οἱ ἀπὸ τούτου διαδεχόμενοι κατέληξαν εἰς
Ἄρσην, ὃν ἀποκτείνας Βαγῶος ὁ εὐνοῦχος κατέστησε
Δαρεῖον οὐκ ὄντα τοῦ γένους τῶν βασιλέων. τοῦτον
δὲ καταλύσας Ἀλέξανδρος αὐτὸς ἦρξε * δέκα ἢ ἕνδεκα
ἔτη· εἶτ´ εἰς πλείους τοὺς διαδεξαμένους καὶ τοὺς ἐπιγόνους
τούτων μερισθεῖσα ἡ ἡγεμονία τῆς Ἀσίας διελύθη· 
συνέμεινε δ´ ὅσον πεντήκοντα ἐπὶ τοῖς διακοσίοις ἔτη. 
νῦν δ´ ἤδη καθ´ αὑτοὺς συνεστῶτες οἱ Πέρσαι
βασιλέας ἔχουσιν ὑπηκόους ἑτέροις βασιλεῦσι,
πρότερον μὲν Μακεδόσι νῦν δὲ Παρθυαίοις.
