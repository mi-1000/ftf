ΛΥΚΙΝΟΣ.
Καὶ οὕτως, ὦ Πολύστρατε, γιγνέσθω· ἀξία
γὰρ οὐ τὸ σῶμα μόνον ὥσπερ ἡ Ἑλένη καλὴ
οὖσα, καλλίω δὲ καὶ ἐρασμιωτέραν ὑπ´ αὐτῷ
τὴν ψυχὴν σκέπουσα. ἔπρεπε δὲ καὶ βασιλεῖ
τῷ μεγάλῳ χρηστῷ καὶ ἡμέρῳ ὄντι καὶ τοῦτο
μετὰ τῶν ἄλλων ἀγαθῶν, ὁπόσα ἐστὶν αὐτῷ,
εὐδαιμονῆσαι, ὡς ἐπ´ αὐτοῦ καὶ φῦναι γυναῖκα
τοιαύτην καὶ συνοῦσαν αὐτῷ ποθεῖν αὐτόν· οὐ
γὰρ μικρὸν τοῦτο εὐδαιμόνημα, γυνὴ περὶ ἧς ἄν
τις εὐλόγως τὸ Ὁμηρικὸν ἐκεῖνο εἴποι, χρυσείῃ
μὲν αὐτὴν Ἀφροδίτῃ ἐρίζειν τὸ κάλλος, ἔργα δὲ
αὐτῇ Ἀθηναίῃ ἰσοφαρίζειν. γυναικῶν γὰρ συνόλως
οὐκ ἄν τις παραβληθείη αὐτῇ "οὐ δέμας
οὐδὲ φυήν," φησὶν Ὅμηρος, "οὔτ´ ἂρ φρένας
οὔτε τι ἔργα."
ΠΟΛΥΣΤΡΑΤΟΣ.
Ἀληθῆ φής, ὦ Λυκῖνε· ὥστε εἰ δοκεῖ, ἀναμίξαντες
ἤδη τὰς εἰκόνας, ἥν τε σὺ ἀνέπλασας τὴν
τοῦ σώματος καὶ ἃς ἐγὼ τῆς ψυχῆς ἐγραψάμην,
μίαν ἐξ ἁπασῶν συνθέντες εἰς βιβλίον καταθέμενοι
παρέχωμεν ἅπασι θαυμάζειν τοῖς τε νῦν
οὖσι καὶ τοῖς ἐν ὑστέρῳ ἐσομένοις. μονιμωτέρα
γοῦν τῶν Ἀπελλοῦ καὶ Παρρασίου καὶ Πολυγνώτου
γένοιτ´ ἄν, καὶ αὐτῇ ἐκεινῇ παρὰ πολὺ
τῶν τοιούτων κεχαρισμένη, ὅσῳ μὴ ξύλου καὶ
κηροῦ καὶ χρωμάτων πεποίηται, ἀλλὰ ταῖς παρὰ
Μουσῶν ἐπιπνοίαις εἴκασται, ἥπερ ἀκριβεστάτη
εἰκὼν γένοιτ´ ἂν σώματος κάλλος καὶ ψυχῆς
ἀρετὴν ἅμα ἐμφανίζουσα.
