ὁ δὲ Ἁβροκόμης ᾔει τὴν ἐπὶ Κιλικίας ὁδόν· καὶ οὐ πρὸ πολλοῦ
τοῦ ἄντρου τοῦ λῃστρικοῦ 
συντυγχάνει τῷ Ἱπποθόῳ ὡπλισμένῳ. Ὁ δὲ αὐτὸν
ἰδὼν προτρέχει τε καὶ φιλοφρονεῖται καὶ δεῖται κοινωνὸν
γενέσθαι τῆς ὁδοῦ. »Ὁρῶ γάρ σε, ὦ μειράκιον, ὅστις ποτὲ
εἶ, καὶ ὀφθῆναι καλὸν καὶ ἄλλως ἀνδρικόν· καὶ ἡ πλάνη
φαίνεται πάντως ἀδικουμένου. Ἴωμεν οὖν Κιλικίαν
μὲν ἀφέντες ἐπὶ Καππαδοκίαν καὶ τὸν Πόντον· ἐκεῖ
λέγονται γὰρ οἰκεῖν ἄνδρες εὐδαίμονες«.
Ὁ δὲ Ἁβροκόμης τὴν μὲν Ἀνθίας ζήτησιν οὐ λέγει, 
συγκατατίθεται δὲ ἀναγκάζοντι τῷ Ἱπποθόῳ, 
καὶ ὅρκους ποιοῦσι συνεργήσειν
τε καὶ συλλήψεσθαι· ἤλπιζε δὲ καὶ ὁ Ἁβροκόμης ἐν
τῇ πολλῇ πλάνῃ τὴν Ἀνθίαν εὑρήσειν. Ἐκείνην μὲν
οὖν τὴν ἡμέραν ἐπανελθόντες εἰς τὸ ἄντρον, εἴ τι αὐτοῖς
ἔτι περιττὸν ἦν, αὑτοὺς καὶ τοὺς ἵππους ἀνελάμβανον·
ἦν γὰρ 〈καὶ〉 τῷ Ἱπποθόῳ ἵππος ἐν τῇ ὕλῃ κρυπτόμενος.
