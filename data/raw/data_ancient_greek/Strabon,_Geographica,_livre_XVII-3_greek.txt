Αἱ δ´ ἐπαρχίαι διῄρηνται ἄλλοτε μὲν ἄλλως, ἐν δὲ
τῷ παρόντι ὡς Καῖσαρ ὁ Σεβαστὸς διέταξεν. ἐπειδὴ
γὰρ ἡ πατρὶς ἐπέτρεψεν αὐτῷ τὴν προστασίαν τῆς ἡγεμονίας, 
καὶ πολέμου καὶ εἰρήνης κατέστη κύριος διὰ
βίου, δίχα διεῖλε πᾶσαν τὴν χώραν καὶ τὴν μὲν ἀπέδειξεν
ἑαυτῷ τὴν δὲ τῷ δήμῳ, ἑαυτῷ μὲν ὅση στρατιωτικῆς
φρουρᾶς ἔχει χρείαν· αὕτη δ´ ἐστὶν ἡ βάρβαρος
καὶ πλησιόχωρος τοῖς μήπω κεχειρωμένοις ἔθνεσιν ἢ
λυπρὰ καὶ δυσγεώργητος, ὥσθ´ ὑπὸ ἀπορίας τῶν ἄλλων
ἐρυμάτων δ´ εὐπορίας ἀφηνιάζειν καὶ ἀπειθεῖν,
τῷ δήμῳ δὲ τὴν ἄλλην ὅση εἰρηνικὴ καὶ χωρὶς ὅπλων
ἄρχεσθαι ῥᾳδία· ἑκατέραν δὲ τὴν μερίδα εἰς ἐπαρχίας
διένειμε πλείους, ὧν αἱ μὲν καλοῦνται Καίσαρος αἱ δὲ
τοῦ δήμου. καὶ εἰς μὲν τὰς Καίσαρος ἡγεμόνας καὶ
διοικητὰς Καῖσαρ πέμπει, διαιρῶν ἄλλοτε ἄλλως τὰς
χώρας καὶ πρὸς τοὺς καιροὺς πολιτευόμενος, εἰς δὲ τὰς
δημοσίας ὁ δῆμος στρατηγοὺς ἢ ὑπάτους· καὶ αὗται
δ´ εἰς μερισμοὺς ἄγονται διαφόρους, ἐπειδὰν κελεύῃ τὸ
συμφέρον. ἀλλ´ ἐν ἀρχαῖς γε διέθηκε ποιήσας ὑπατικὰς
μὲν δύο, Λιβύην τε ὅση ὑπὸ Ῥωμαίοις ἔξω τῆς ὑπὸ
Ἰούβᾳ μὲν πρότερον νῦν δὲ Πτολεμαίῳ τῷ ἐκείνου
παιδί, καὶ Ἀσίαν τὴν ἐντὸς Ἅλυος καὶ τοῦ Ταύρου πλὴν
Γαλατῶν καὶ τῶν ὑπὸ Ἀμύντα γενομένων ἐθνῶν, ἔτι
δὲ Βιθυνίας καὶ τῆς Προποντίδος· δέκα δὲ στρατηγικάς, 
κατὰ μὲν τὴν Εὐρώπην καὶ τὰς πρὸς αὐτῇ νήσους
τήν τε ἐκτὸς Ἰβηρίαν λεγομένην, ὅση περὶ τὸν Βαῖτιν
ποταμόν, καὶ τῆς Κελτικῆς τὴν Ναρβωνῖτιν, τρίτην δὲ
Σαρδὼ μετὰ Κύρνου, καὶ Σικελίαν τετάρτην, πέμπτην
δὲ καὶ ἕκτην τῆς Ἰλλυρίδος τὴν πρὸς τῇ Ἠπείρῳ καὶ
Μακεδονίαν, ἑβδόμην δ´ Ἀχαΐαν μέχρι Θετταλίας καὶ
Αἰτωλῶν καὶ Ἀκαρνάνων καί τινων Ἠπειρωτικῶν
ἐθνῶν ὅσα τῇ Μακεδονίᾳ προσώριστο, ὀγδόην δὲ
Κρήτην μετὰ τῆς Κυρηναίας, ἐνάτην δὲ Κύπρον, δεκάτην
δὲ Βιθυνίαν μετὰ τῆς Προποντίδος καὶ τοῦ
Πόντου τινῶν μερῶν· τὰς δὲ ἄλλας ἐπαρχίας ἔχει
Καῖσαρ, ὧν εἰς ἃς μὲν πέμπει τοὺς ἐπιμελησομένους
ὑπατικοὺς ἄνδρας, εἰς ἃς δὲ στρατηγικούς, εἰς ἃς δὲ καὶ
ἱππικούς· καὶ βασιλεῖς δὲ καὶ δυνάσται καὶ δεκαρχίαι
τῆς ἐκείνου μερίδος καὶ εἰσὶ καὶ ὑπῆρξαν ἀεί.
