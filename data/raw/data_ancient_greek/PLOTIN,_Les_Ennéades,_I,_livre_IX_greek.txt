Οὐκ ἐξάξεις, ἵνα μὴ ἐξίῃ· ἐξελεύσεται γὰρ ἔχουσά τι, ἵνα καὶ ἐξέλθῃ, τό τε
ἐξελθεῖν ἐστι μεταβῆναι εἰς ἄλλον τόπον. Ἀλλὰ μένει τὸ σῶμα ἀποστῆναι πᾶν
αὐτῆς, ὅτε μὴ δεῖται μετελθεῖν, ἀλλ´ ἔστι πάντη ἔξω. Πῶς οὖν ἀφίσταται τὸ
σῶμα; Ὅταν μηδὲν ἔτι δεδεμένον ᾖ τῆς ψυχῆς, ἀδυνατοῦντος ἔτι τοῦ σώματος
συνδεῖν, τῆς ἁρμονίας αὐτοῦ οὐκέτ´ οὔσης, ἣν ἔχον εἶχε τὴν ψυχήν. Τί οὖν, 
εἰ μηχανήσαιτό τις λυθῆναι τὸ σῶμα; Ἢ ἐβιάσατο καὶ ἀπέστη αὐτός, οὐκ
ἐκεῖνο ἀφῆκε· καὶ ὅτε λύει, οὐκ ἀπαθής, ἀλλ´ ἢ δυσχέρανσις ἢ λύπη ἢ θυμός· 
δεῖ δὲ μηδὲν πράττειν. Εἰ οὖν ἀρχὴν αἴσθοιτο τοῦ ληρεῖν; Ἢ τάχα μὲν οὐ
περὶ σπουδαῖον· εἰ δὲ καὶ γένοιτο, τάττοιτ´ ἂν ἐν τοῖς ἀναγκαίοις τοῦτο
καὶ ἐκ περιστάσεως αἱρετοῖς, οὐχ ἁπλῶς αἱρετοῖς. Καὶ γὰρ ἡ τῶν φαρμάκων
προσαγωγὴ πρὸς ἔξοδον ψυχῆς τάχα ἂν ψυχῇ οὐ πρόσφορος. Καὶ εἰ εἱμαρμένος
χρόνος ὁ δοθεὶς ἑκάστῳ, πρὸ τούτου οὐκ εὐτυχές, εἰ μή, ὥσπερ φαμέν, 
ἀναγκαῖον. Εἰ δέ, οἷος ἕκαστος ἔξεισι, ταύτην ἴσχει ἐκεῖ τάξιν, εἰς τὸ
προκόπτειν οὔσης ἐπιδόσεως οὐκ ἐξακτέον.
