ἀπέλιπε δὲ Θεμιστοκλῆς παῖδας ἐκ μὲν Ἀρχίππης τῆς
Λυσάνδρου τοῦ Ἀλωπεκῆθεν Ἀρχέπτολιν καὶ Πολύευκτον καὶ
Κλεόφαντον, οὗ καὶ Πλάτων ὁ φιλόσοφος ὡς ἱππέως ἀρίστου, 
τἆλλα δ'οὐδενὸς ἀξίου γενομένου μνημονεύει. τῶν δὲ
πρεσβυτάτων Νεοκλῆς μὲν ἔτι παῖς ὢν ὑφ'ἵππου δηχθεὶς
ἀπέθανε, Διοκλέα δὲ Λύσανδρος ὁ πάππος υἱὸν ἐποιήσατο.  
θυγατέρας δὲ πλείους ἔσχεν, ὧν Μνησιπτολέμαν μὲν ἐκ τῆς
ἐπιγαμηθείσης γενομένην Ἀρχέπτολις ὁ ἀδελφὸς οὐκ ὢν
ὁμομήτριος ἔγημεν, Ἰταλίαν δὲ Πανθοίδης ὁ Χῖος, Σύβαριν δὲ
Νικομήδης ὁ Ἀθηναῖος· Νικομάχην δὲ Φρασικλῆς ὁ ἀδελφιδοῦς
Θεμιστοκλέους, ἤδη τετελευτηκότος ἐκείνου, πλεύσας εἰς
Μαγνησίαν ἔλαβε παρὰ τῶν ἀδελφῶν, νεωτάτην δὲ πάντων
τῶν τέκνων Ἀσίαν ἔθρεψε.  καὶ τάφον μὲν αὐτοῦ λαμπρὸν ἐν
τῇ ἀγορᾷ Μάγνητες ἔχουσι· περὶ δὲ τῶν λειψάνων οὔτ' 
Ἀνδοκίδῃ προσέχειν ἄξιον ἐν τῷ Πρὸς τοὺς ἑταίρους λέγοντι, 
φωράσαντας τὰ λείψανα διαρρῖψαι τοὺς Ἀθηναίους  ψεύδεται
γὰρ ἐπὶ τὸν δῆμον παροξύνων τοὺς ὀλιγαρχικούς  , ὅ τε
Φύλαρχος, ὥσπερ ἐν τραγῳδίᾳ τῇ ἱστορίᾳ μονονοὺ μηχανὴν
ἄρας καὶ προαγαγὼν Νεοκλέα τινὰ καὶ Δημόπολιν, υἱοὺς
Θεμιστοκλέους, ἀγῶνα βούλεται κινεῖν καὶ πάθος, ὃ οὐδ'ἂν.
τυχὼν ἀγνοήσειεν ὅτι πέπλασται.  Διόδωρος δ'ὁ περιηγητὴς
ἐν τοῖς Περὶ μνημάτων εἴρηκεν ὡς ὑπονοῶν μᾶλλον.
γινώσκων, ὅτι περὶ τὸν μέγαν λιμένα τοῦ Πειραιῶς ἀπὸ τοῦ
κατὰ τὸν Ἄλκιμον ἀκρωτηρίου πρόκειταί τις οἷον ἀγκών, καὶ
κάμψαντι τοῦτον ἐντός, ᾗ τὸ ὑπεύδιον τῆς θαλάττης, κρηπίς
ἐστιν εὐμεγέθης καὶ τὸ περὶ αὐτὴν βωμοειδὲς τάφος τοῦ
Θεμισκοκλέους.  οἴεται δε καὶ Πλάτωνα τὸν κωμικὸν αὐτῷ
μαρτυρεῖν ἐν τούτοις· 
ὁ σὸς δὲ τύμβος ἐν καλῷ κεχωσμένος
τοῖς ἐμπόροις πρόσρησις ἔσται πανταχοῦ,
τούς τ'ἐκπλέοντας εἰσπλέοντάς τ'ὄψεται,
χὠπόταν ἅμιλλα τῶν νεῶν θεάσεται.
τοῖς δ'ἀπὸ γένους τοῦ Θεμιστοκλέους καὶ τιμαί τινες ἐν
Μαγνησίᾳ φυλαττόμεναι μέχρι τῶν ἡμετέρων χρόνων ἦσαν, ἃς
ἐκαρποῦτο Θεμιστοκλῆς Ἀθηναῖος, ἡμέτερος συνήθης καὶ
φίλος παρ'Ἀμμωνίῳ τῷ φιλοσόφῳ γενόμενος.
