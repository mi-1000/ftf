ἄστρων διόδους, εἴς τε κελαινὸν
Τάρταρον ἄρδην ῥίψειε δέμας
τοὐμὸν ἀνάγκης στερραῖς δίναις·
πάντως ἐμέ γ´ οὐ θανατώσει.
τοιάδε μέντοι τῶν φρενοπλήκτων
βουλεύματ´ ἔπη τ´ ἔστιν ἀκοῦσαι.
τί γὰρ ἐλλείπει μὴ παραπαίειν
ἡ τοῦδ´ εὐχή; τί χαλᾷ μανιῶν;
ἀλλ´ οὖν ὑμεῖς γ´ αἱ πημοσύναις
συγκάμνουσαι ταῖς τοῦδε τόπων
μετά ποι χωρεῖτ´ ἐκ τῶνδε θοῶς,
μὴ φρένας ὑμῶν ἠλιθιώσῃ
βροντῆς μύκημ´ ἀτέραμνον.
ἄλλο τι φώνει καὶ παραμυθοῦ μ´
ὅ τι καὶ πείσεις· οὐ γὰρ δή που
τοῦτό γε τλητὸν παρέσυρας ἔπος.
πῶς με κελεύεις κακότητ´ ἀσκεῖν;
μετὰ τοῦδ´ ὅ τι χρὴ πάσχειν ἐθέλω·
τοὺς προδότας γὰρ μισεῖν ἔμαθον,
κοὐκ ἔστι νόσος
τῆσδ´ ἥντιν´ ἀπέπτυσα μᾶλλον.
ἀλλ´ οὖν μέμνησθ´ ἁγὼ προλέγω,
μηδὲ πρὸς ἄτης θηραθεῖσαι
μέμψησθε τύχην, μηδέ ποτ´ εἴπηθ´
ὡς Ζεὺς ὑμᾶς εἰς ἀπρόοπτον
πῆμ´ εἰσέβαλεν· μὴ δῆτ´, αὐταὶ δ´
ὑμᾶς αὐτάς. εἰδυῖαι γὰρ
κοὐκ ἐξαίφνης οὐδὲ λαθραίως
εἰς ἀπέρατον δίκτυον ἄτης
ἐμπλεχθήσεσθ´ ὑπ´ ἀνοίας.
καὶ μὴν ἔργῳ κοὐκέτι μύθῳ
χθὼν σεσάλευται.
βρυχία δ´ ἠχὼ παραμυκᾶται
βροντῆς, ἕλικες δ´ ἐκλάμπουσι
στεροπῆς ζάπυροι, στρόμβοι δὲ κόνιν
εἱλίσσουσιν· σκιρτᾷ δ´ ἀνέμων
πνεύματα πάντων εἰς ἄλληλα
στάσιν ἀντίπνουν ἀποδεικνύμενα· 
ξυντετάρακται δ´ αἰθὴρ πόντῳ.
τοιάδ´ ἐπ´ ἐμοὶ ῥιπὴ Διόθεν
τεύχουσα φόβον στείχει φανερῶς.
ὦ μητρὸς ἐμῆς σέβας, ὦ πάντων
αἰθὴρ κοινὸν φάος εἱλίσσων,
ἐσορᾷς ὡς ἔκδικα πάσχω.
