Ἐκεῖνος τοίνυν τοιοῦτος ἦν· ἀνθ' 
ὧν δικαίως ἂν αὐτῷ ταύτην τὴν χάριν ἀποδοίητε, τὴν ἐκείνου
γνώμην περὶ τῶν αὑτοῦ κυρίαν εἶναι ποιήσαντες. Καὶ μὴν καὶ ἐμέ
γε, ὅσα κατὰ τὴν ἐμὴν ἡλικίαν, εὑρήσετε οὐ κακὸν οὐδὲ ἄχρηστον. 
Ἐστράτευμαι τὰς στρατείας τῇ πόλει, τὰ προσταττόμενα ποιῶ· 
τοῦτο γὰρ τῶν τηλικούτων ἔργον ἐστί.  Καὶ ἐκείνων οὖν ἕνεκα
καὶ ἡμῶν εἰκότως ἂν ποιήσαισθε πρόνοιαν, ἄλλως τε καὶ τούτων
τριηραρχοῦντα οἶκον πεντετάλαντον ἀνῃρηκότων καὶ πεπρακότων
καὶ ἔρημον πεποιηκότων, ἡμῶν δὲ καὶ λελῃτουργηκότων ἤδη καὶ
λῃτουργησόντων, ἂν ὑμεῖς ἐπικυρώσητε τὴν Ἀπολλοδώρου
γνώμην ἀποδόντες ἡμῖν τοῦτον τὸν κλῆρον.
Ἵνα δὲ μὴ δοκῶ διατρίβειν περὶ ταῦτα ποιούμενος τοὺς
λόγους, βούλομαι διὰ βραχέων ὑμᾶς ὑπομνήσας οὕτω
καταβαίνειν, τί ἑκάτερος ἡμῶν ἀξιοῖ, δηλώσας. Ἐγὼ μὲν ἀδελφῆς
οὔσης τῆς ἐμῆς μητρὸς Ἀπολλοδώρῳ, φιλίας αὐτοῖς πολλῆς
ὑπαρχούσης, ἔχθρας δ'οὐδεμιᾶς πώποτε γενομένης, ἀδελφιδοῦς
ὢν καὶ ποιηθεὶς ὑὸς ὑπ'ἐκείνου ζῶντος καὶ εὖ φρονοῦντος, καὶ εἰς
τοὺς γεννήτας καὶ φράτορας ἐγγραφείς, ἔχειν τὰ δοθέντα, καὶ μὴ
ἐπὶ τούτοις ἐξερημῶσαι τὸν οἶκον τὸν ἐκείνου· Προνάπης δὲ τί ὑπὲρ
τῆς ἀμφισβητούσης;  Ἔχειν μὲν τοῦ τῆς γυναικὸς ἀδελφοῦ
τιμὴν τοῦ ἡμικληρίου πένθ'ἡμιτάλαντα, λαβεῖν δὲ καὶ τόνδε τὸν
κλῆρον ἑτέρων ταῖς ἀγχιστείαις προτέρων αὐτοῦ τῆς γυναικὸς
ὄντων, οὔτ'ἐκείνῳ παῖδα εἰσπεποιηκὼς ἀλλὰ τὸν οἶκον
ἐξηρημωκώς, οὔτε τούτῳ ἂν εἰσποιήσας, ἀλλ'ὁμοίως ἂν καὶ τοῦτον
ἐξερημώσας, καὶ ἔχθρας μὲν τηλικαύτης ὑπαρχούσης αὐτοῖς, 
διαλλαγῆς δὲ οὐδεμιᾶς πώποτε ὕστερον γενομένης.  Ταῦτα χρὴ
σκοπεῖν, ὦ ἄνδρες, κἀκεῖνο ἐνθυμεῖσθαι, ὅτι ἐγὼ μὲν ἀδελφιδοῦς
αὐτῷ, ἡ δὲ ἀνεψιὰ τοῦ τελευτήσαντος, καὶ ὅτι ἡ μὲν δύ'ἔχειν ἀξιοῖ
κλήρους, ἐγὼ δὲ τοῦτον μόνον εἰς ὅνπερ εἰσεποιήθην, καὶ ὅτι αὕτη
μὲν οὐκ εὔνους τῷ καταλιπόντι τὸν κλῆρον, ἐγὼ δὲ καὶ ὁ ἐμὸς
πάππος εὐεργέται γεγόναμεν αὐτοῦ. Ταῦτα πάντα σκεψάμενοι καὶ
διαλογιζόμενοι πρὸς ὑμᾶς αὐτοὺς τίθεσθε τὴν ψῆφον ᾗ δίκαιόν ἐστι.
Οὐκ οἶδ'ὅτι δεῖ πλείω λέγειν· οἶμαι γὰρ ὑμᾶς οὐδὲν ἀγνοεῖν τῶν εἰρημένων.
