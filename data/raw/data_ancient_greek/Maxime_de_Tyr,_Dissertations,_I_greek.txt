Ἐξεταστέον δὴ τὸν φιλόσοφον οὐ σχήματι, οὐχ
ἡλικίᾳ, οὐ τύχῃ, ἀλλὰ γνώμῃ, καὶ λόγῳ, καὶ παρασκευῇ
ψυχῆς, ὑφ´ ὧν μόνων χειροτονεῖται φιλόσοφος· 
τὰ δὲ ἄλλα ταυτὶ παρὰ τῆς τύχης σχήματα ἔοικεν
τοῖς ἐν Διονύσου περιβλήμασιν. Τὸ μὲν γὰρ τῶν
ποιημάτων κάλλος ἓν καὶ ταυτόν, ἐάν τε δυνάστης ὁ
λέγων ᾖ, ἐάν τε οἰκέτης· αἱ δὲ χρεῖαι τῶν δραμάτων
μεταποιοῦσι τὰ σχήματα. Ὁ Ἀγαμέμνων τὸ σκῆπτρον
φέρει, ὁ βουκόλος διφθέραν, ὁ Ἀχιλλεὺς ὅπλα, Τήλεφος
ῥάκια καὶ θύλακον· ἀκροῶνται δὲ οἱ θεώμενοι
οὐδὲν μᾶλλον τοῦ Τηλέφου, ἢ τοῦ Ἀγαμέμνονος· ἀποτείνεται
γὰρ ἡ ψυχὴ ἐπὶ τὰ ποιήματα αὐτά, οὐ τὰς
τύχας τῶν λεγόντων. Νόμιζε δὴ κἀν τοῖς τῶν φιλοσόφων
λόγοις, τὸ μὲν καλὸν οὐκ εἶναι παντοδαπὸν
οὐδὲ διαπεφορημένον, ἀλλ´ ἓν καὶ αὐτὸ αὑτῷ παραπλήσιον· 
τοὺς δὲ ἀγωνιστὰς αὐτούς, ἄλλον ἄλλῳ
σχήματι ὑπὸ τῆς τύχης περιβεβλήμενον, εἰσπέμπεσθαι
ἐπὶ τὴν σκηνὴν τοῦ βίου, Πυθαγόραν μὲν πορφυρᾷ
ἀμπισχόμενον, τρίβωνι δὲ Σωκράτην, Ξενοφῶντα δὲ
θώρακι καὶ ἀσπίδι, τὸν δὲ ἐκ τῆς Σινώπης ἀγωνιστήν,
κατὰ τὸν Τήλεφον ἐκεῖνον, βακτηρίᾳ καὶ θυλάκῳ. Συνετέλει
δὲ αὐτοῖς καὶ τὰ σχήματα αὐτὰ πρὸς τὴν
δραματουργίαν· καὶ διὰ τοῦτο ὁ μὲν Πυθαγόρας ἐξέπληττεν, 
ὁ δὲ Σωκράτης ἤλεγχεν, ὁ δὲ Ξενοφῶν ἔπειθεν, 
ὁ δὲ Διογένης ὠνείδιζεν. Ὦ μακάριοι μὲν τῶν
δραμάτων οἱ ὑποκριταί, μακάριοι δὲ τῶν ἀκουσμάτων
οἱ θεαταί. Τίς ἂν ἡμῖν καὶ νῦν ποιητὴς καὶ ἀγωνιστὴς
γένοιτο οὐκ ἀσχήμων, οὐδὲ ἄφωνος, ἀλλ´ ὁμιλεῖν
ἀξιόχρεως θεάτροις Ἑλληνικοῖς; Ζητῶμεν τὸν
ἄνδρα· τάχα που φανήσεται, καὶ φανεὶς οὐκ ἀτιμασθήσεται.
