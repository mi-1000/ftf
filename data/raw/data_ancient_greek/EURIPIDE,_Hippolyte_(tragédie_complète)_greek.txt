Τί φῄς; Ἀφίης αἵματός μ' ἐλεύθερον;
Τὴν τοξόδαμνον Ἄρτεμιν μαρτύρομαι.
Ὦ φίλταθ', ὡς γενναῖος ἐκφαίνῃ πατρί.
Ὦ χαῖρε καὶ σύ, χαῖρε πολλά μοι, πάτερ.
Οἴμοι φρενὸς σῆς εὐσεβοῦς τε κἀγαθῆς.
Τοιῶνδε παίδων γνησίων εὔχου τυχεῖν.
Μή νυν προδῷς με, τέκνον, ἀλλὰ καρτέρει.
Κεκαρτέρηται τἄμ'·
ὄλωλα γάρ, πάτερ.
κρύψον δέ μου πρόσωπον ὡς τάχος πέπλοις.
Ὦ κλείν' Ἀθῆναι Παλλάδος θ' ὁρίσματα,
οἵου στερήσεσθ' ἀνδρός. ὦ τλήμων ἐγώ,
ὡς πολλά, Κύπρι, σῶν κακῶν μεμνήσομαι.
Κοινὸν τόδ' ἄχος πᾶσι πολίταις
ἦλθεν ἀέλπτως.
Πολλῶν δακρύων ἔσται πίτυλος·
τῶν γὰρ μεγάλων ἀξιοπενθεῖς
φῆμαι μᾶλλον κατέχουσιν.
