Τοῦ δὲ Παπία συγγράμματα πέντε τὸν ἀριθμὸν
φέρεται, ἃ καὶ ἐπιγέγραπται Λογίων κυριακῶν ἐξηγήσεως. 
Τούτων καὶ Εἰρηναῖος ὡς μόνων αὐτῷ γραφέντων
μνημονεύει, ὧδέ πως λέγων· 
« Ταῦτα δὲ καὶ Παπίας ὁ Ἰωάννου μὲν ἀκουστής, 
Πολυκάρπου δὲ ἑταῖρος γεγονώς, ἀρχαῖος ἀνήρ, 
ἐγγράφως ἐπιμαρτυρεῖ ἐν τῇ τετάρτῃ τῶν ἑαυτοῦ βιβλίων. 
Ἔστιν γὰρ αὐτῷ πέντε βιβλία συντεταγμένα». 
Καὶ ὁ μὲν Εἰρηναῖος ταῦτα·  αὐτός γε μὴν ὁ Παπίας
κατὰ τὸ προοίμιον τῶν αὐτοῦ λόγων ἀκροατὴν μὲν καὶ
αὐτόπτην οὐδαμῶς ἑαυτὸν γενέσθαι τῶν ἱερῶν
ἀποστόλων ἐμφαίνει, παρειληφέναι δὲ τὰ τῆς πίστεως
παρὰ τῶν ἐκείνοις γνωρίμων διδάσκει δι'ὧν φησιν λέξεων· 
«οὐκ ὀκνήσω δέ σοι καὶ ὅσα ποτὲ παρὰ τῶν
πρεσβυτέρων καλῶς ἔμαθον καὶ καλῶς ἐμνημόνευσα, 
συγκατατάξαι ταῖς ἑρμηνείαις, διαβεβαιούμενος ὑπὲρ
αὐτῶν ἀλήθειαν. Οὐ γὰρ τοῖς τὰ πολλὰ λέγουσιν ἔχαιρον
ὥσπερ οἱ πολλοί, ἀλλὰ τοῖς τἀληθῆ διδάσκουσιν, οὐδὲ
τοῖς τὰς ἀλλοτρίας ἐντολὰς μνημονεύουσιν, ἀλλὰ τοῖς τὰς
παρὰ τοῦ κυρίου τῇ πίστει δεδομένας καὶ ἀπ'αὐτῆς
παραγινομένας τῆς ἀληθείας·  εἰ δέ που καὶ
παρηκολουθηκώς τις τοῖς πρεσβυτέροις ἔλθοι, τοὺς τῶν
πρεσβυτέρων ἀνέκρινον λόγους, τί Ἀνδρέας ἢ τί Πέτρος
εἶπεν ἢ τί Φίλιππος ἢ τί Θωμᾶς ἢ Ἰάκωβος ἢ τί Ἰωάννης ἢ
Ματθαῖος ἤτις ἕτερος τῶν τοῦ κυρίου μαθητῶν ἅ τε
Ἀριστίων καὶ ὁ πρεσβύτερος Ἰωάννης, τοῦ κυρίου
μαθηταὶ, λέγουσιν. Οὐ γὰρ τὰ ἐκ τῶν βιβλίων τοσοῦτόν με
ὠφελεῖν ὑπελάμβανον ὅσον τὰ παρὰ ζώσης φωνῆς καὶ
μενούσης». 
Ἔνθα καὶ ἐπιστῆσαι ἄξιον δὶς καταριθμοῦντι αὐτῷ
τὸ Ἰωάννου ὄνομα, ὧν τὸν μὲν πρότερον Πέτρῳ καὶ
Ἰακώβῳ καὶ Ματθαίῳ καὶ τοῖς λοιποῖς ἀποστόλοις
συγκαταλέγει, σαφῶς δηλῶν τὸν εὐαγγελιστήν, τὸν δ' 
ἕτερον Ἰωάννην, διαστείλας τὸν λόγον, ἑτέροις παρὰ τὸν
τῶν ἀποστόλων ἀριθμὸν κατατάσσει, προτάξας αὐτοῦ τὸν
Ἀριστίωνα, σαφῶς τε αὐτὸν πρεσβύτερον ὀνομάζει·  ὡς
καὶ διὰ τούτων ἀποδείκνυσθαι τὴν ἱστορίαν ἀληθῆ τῶν
δύο κατὰ τὴν Ἀσίαν ὁμωνυμίᾳ κεχρῆσθαι εἰρηκότων δύο
τε ἐν Ἐφέσῳ γενέσθαι μνήματα καὶ ἑκάτερον Ἰωάννου ἔτι
νῦν λέγεσθαι· οἷς καὶ ἀναγκαῖον προσέχειν τὸν νοῦν, εἰκὸς
γὰρ τὸν δεύτερον, εἰ μή τις ἐθέλοι τὸν πρῶτον, τὴν ἐπ' 
ὀνόματος φερομένην Ἰωάννου ἀποκάλυψιν ἑορακέναι. 
Καὶ ὁ νῦν δὲ ἡμῖν δηλούμενος Παπίας τοὺς μὲν
τῶν ἀποστόλων λόγους παρὰ τῶν αὐτοῖς
παρηκολουθηκότων ὁμολογεῖ παρειληφέναι, Ἀριστίωνος
δὲ καὶ τοῦ πρεσβυτέρου Ἰωάννου αὐτήκοον ἑαυτόν φησι
γενέσθαι· ὀνομαστὶ γοῦν πολλάκις αὐτῶν μνημονεύσας ἐν
τοῖς αὐτοῦ συγγράμμασιν τίθησιν αὐτῶν παραδόσεις.  
Καὶ ταῦτα δ'ἡμῖν οὐκ εἰς τὸ ἄχρηστον εἰρήσθω· ἄξιον δὲ
ταῖς ἀποδοθείσαις τοῦ Παπία φωναῖς προσάψαι λέξεις
ἑτέρας αὐτοῦ, δι'ὧν παράδοξά τινα ἱστορεῖ καὶ ἄλλα ὡς
ἂν ἐκ παραδόσεως εἰς αὐτὸν ἐλθόντα.  Τὸ μὲν οὖν κατὰ
τὴν Ἱεράπολιν Φίλιππον τὸν ἀπόστολον ἅμα ταῖς
θυγατράσιν διατρῖψαι διὰ τῶν πρόσθεν δεδήλωται· ὡς δὲ
κατὰ τοὺς αὐτοὺς ὁ Παπίας γενόμενος, διήγησιν
παρειληφέναι θαυμασίαν ὑπὸ τῶν τοῦ Φιλίππου
θυγατέρων μνημονεύει, τὰ νῦν σημειωτέον· νεκροῦ γὰρ
ἀνάστασιν κατ'αὐτὸν γεγονυῖαν ἱστορεῖ καὶ αὖ πάλιν
ἕτερον παράδοξον περὶ Ἰοῦστον τὸν ἐπικληθέντα
Βαρσαβᾶν γεγονός, ὡς δηλητήριον φάρμακον ἐμπιόντος
καὶ μηδὲν ἀηδὲς διὰ τὴν τοῦ κυρίου χάριν ὑπομείναντος. 
Τοῦτον δὲ τὸν Ἰοῦστον μετὰ τὴν τοῦ σωτῆρος
ἀνάληψιν τοὺς ἱεροὺς ἀποστόλους μετὰ Ματθία στῆσαί τε
καὶ ἐπεύξασθαι ἀντὶ τοῦ προδότου Ἰούδα ἐπὶ τὸν κλῆρον
τῆς ἀναπληρώσεως τοῦ αὐτῶν ἀριθμοῦ ἡ τῶν Πράξεων
ὧδέ πως ἱστορεῖ γραφή· «καὶ ἔστησαν δύο, Ἰωσὴφ τὸν
καλούμενον Βαρσαβᾶν, ὃς ἐπεκλήθη Ἰοῦστος, καὶ
Ματθίαν· καὶ προσευξάμενοι εἶπαν». 
Καὶ ἄλλα δὲ ὁ αὐτὸς ὡς ἐκ παραδόσεως
ἀγράφου εἰς αὐτὸν ἥκοντα παρατέθειται ξένας τέ τινας
παραβολὰς τοῦ σωτῆρος καὶ διδασκαλίας αὐτοῦ καί τινα
ἄλλα μυθικώτερα·  ἐν οἷς καὶ χιλιάδα τινά φησιν ἐτῶν
ἔσεσθαι μετὰ τὴν ἐκ νεκρῶν ἀνάστασιν, σωματικῶς τῆς
Χριστοῦ βασιλείας ἐπὶ ταυτησὶ τῆς γῆς ὑποστησομένης· ἃ
καὶ ἡγοῦμαι τὰς ἀποστολικὰς παρεκδεξάμενον διηγήσεις
ὑπολαβεῖν, τὰ ἐν ὑποδείγμασι πρὸς αὐτῶν μυστικῶς
εἰρημένα μὴ συνεορακότα.  Σφόδρα γάρ τοι σμικρὸς
ὢν τὸν νοῦν, ὡς ἂν ἐκ τῶν αὐτοῦ λόγων τεκμηράμενον
εἰπεῖν, φαίνεται, πλὴν καὶ τοῖς μετ'αὐτὸν πλείστοις ὅσοις
τῶν ἐκκλησιαστικῶν τῆς ὁμοίας αὐτῷ δόξης παραίτιος
γέγονεν τὴν ἀρχαιότητα τἀνδρὸς προβεβλημένοις, ὥσπερ
οὖν Εἰρηναίῳ καὶ εἴ τις ἄλλος τὰ ὅμοια φρονῶν
ἀναπέφηνεν.  Καὶ ἄλλας δὲ τῇ ἰδίᾳ γραφῇ
παραδίδωσιν Ἀριστίωνος τοῦ πρόσθεν δεδηλωμένου τῶν
τοῦ κυρίου λόγων διηγήσεις καὶ τοῦ πρεσβυτέρου
Ἰωάννου παραδόσεις· ἐφ'ἃς τοὺς φιλομαθεῖς
ἀναπέμψαντες, ἀναγκαίως νῦν προσθήσομεν ταῖς
προεκτεθείσαις αὐτοῦ φωναῖς παράδοσιν ἣν περὶ Μάρκου
τοῦ τὸ εὐαγγέλιον γεγραφότος ἐκτέθειται διὰ τούτων· 
« Καὶ τοῦθ'ὁ πρεσβύτερος ἔλεγεν· Μάρκος μὲν
ἑρμηνευτὴς Πέτρου γενόμενος, ὅσα ἐμνημόνευσεν, 
ἀκριβῶς ἔγραψεν, οὐ μέντοι τάξει τὰ ὑπὸ τοῦ κυρίου ἢ
λεχθέντα ἢ πραχθέντα. Οὔτε γὰρ ἤκουσεν τοῦ κυρίου
οὔτε παρηκολούθησεν αὐτῷ, ὕστε ρον δὲ, ὡς ἔφην, 
Πέτρῳ· ὃς πρὸς τὰς χρείας ἐποιεῖτο τὰς διδασκαλίας, ἀλλ' 
οὐχ ὥσπερ σύνταξιν τῶν κυριακῶν ποιούμενος λογίων, 
ὥστε οὐδὲν ἥμαρτεν Μάρκος οὕτως ἔνια γράψας ὡς
ἀπεμνημόνευσεν. Ἑνὸς γὰρ ἐποιήσατο πρόνοιαν, τοῦ
μηδὲν ὧν ἤκουσεν παραλιπεῖν ἢ ψεύσασθαί τι ἐν αὐτοῖς». 
Ταῦτα μὲν οὖν ἱστόρηται τῷ Παπίᾳ περὶ τοῦ Μάρκου· 
περὶ δὲ τοῦ Ματθαίου ταῦτ'εἴρηται· 
« Ματθαῖος μὲν οὖν Ἑβραΐδι διαλέκτῳ τὰ λόγια
συνετάξατο, ἡρμήνευσεν δ'αὐτὰ ὡς ἦν δυνατὸς
ἕκαστος». 
Κέχρηται δ'ὁ αὐτὸς μαρτυρίαις ἀπὸ τῆς
Ἰωάννου προτέρας ἐπιστολῆς καὶ ἀπὸ τῆς Πέτρου ὁμοίως, 
ἐκτέθειται δὲ καὶ ἄλλην ἱστορίαν περὶ γυναικὸς ἐπὶ
πολλαῖς ἁμαρτίαις διαβληθείσης ἐπὶ τοῦ κυρίου, ἣν τὸ
καθ'Ἑβραίους εὐαγγέλιον περιέχει. Καὶ ταῦτα δ'ἡμῖν
ἀναγκαίως πρὸς τοῖς ἐκτεθεῖσιν ἐπιτετηρήσθω.
