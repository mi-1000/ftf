Ταπεινῶν δ´ ὄντων τῶν Ῥωμαίων διὰ τὴν προειρημένην
συμφοράν, οἱ Οὐόλσκοι πρὸς αὐτοὺς
πόλεμον ἐξήνεγκαν. οἱ μὲν οὖν χιλίαρχοι τῶν
Ῥωμαίων καταγράψαντες στρατιώτας, καὶ προαγαγόντες
τὴν δύναμιν εἰς ὕπαιθρον, ἐν τῷ καλουμένῳ
Μαρκίῳ κατεστρατοπέδευσαν, ἀπέχοντες ἀπὸ
Ῥώμης σταδίους διακοσίους. τῶν δὲ Οὐόλσκων
μετὰ μείζονος στρατιᾶς ἀντικαθημένων καὶ τῇ παρεμβολῇ
προσβαλλόντων, οἱ κατὰ τὴν Ῥώμην φοβηθέντες
ὑπὲρ τῶν ἐν τῷ στρατοπέδῳ, κατέστησαν αὐτοκράτορα
μὲν Μάρκον Φούριον    οὗτοι δὲ πάντας
τοὺς ἐν ἡλικίᾳ καθοπλίσαντες νυκτὸς ἐξῆλθον, καὶ
καταλαβόντες ἅμ´ ἡμέρᾳ τοὺς Οὐόλσκους τῇ παρεμβολῇ
προσμαχομένους, ἐπιφανέντες κατὰ νώτου
ῥᾳδίως ἐτρέψαντο. ἐξελθόντων δὲ καὶ τῶν ἐκ τῆς
παρεμβολῆς, εἰς μέσον ἀποληφθέντες οἱ Οὐόλσκοι
σχεδὸν ἅπαντες κατεκόπησαν. διόπερ τὸν ἔμπροσθεν
χρόνον ἰσχυροὶ δοκοῦντες εἶναι, διὰ τὴν συμφορὰν
ταύτην ἀσθενέστατοι τῶν περιοικούντων
ἐθνῶν ἐγενήθησαν. μετὰ δὲ τὴν μάχην ἀκούσας ὁ
αὐτοκράτωρ πορθεῖσθαι Βώλας {πόλιν} ὑπὸ Αἰκουλανῶν, 
τῶν νῦν Αἰκίκλων καλουμένων, ἀγαγὼν τὴν
δύναμιν τοὺς πλείστους τῶν πολιορκούντων ἀνεῖλεν.
ἐκεῖθεν δ´ ἀνέζευξεν εἰς Σουτριανήν, οὖσαν ἀποικίαν, 
ἣν οἱ Τυρρηνοὶ βίᾳ κατειλήφεισαν. προσπεσὼν
οὖν ἄφνω τοῖς Τυρρηνοῖς πολλοὺς μὲν αὐτῶν
ἀνεῖλε, τὴν δὲ πόλιν ἀνέσωσε τοῖς Σουτριαίοις.
τῶν δ´ ἀπεληλυθότων Γαλατῶν ἀπὸ Ῥώμης Οὐεάσκιον
τὴν πόλιν σύμμαχον οὖσαν Ῥωμαίων πορθούντων, 
ἐπιθέμενος αὐτοῖς ὁ αὐτοκράτωρ καὶ
τοὺς πλείστους ἀποκτείνας τῆς ἀποσκευῆς πάσης
ἐκυρίευσεν, ἐν ᾗ καὶ τὸ χρυσίον ἦν {ὃ εἰλήφεισαν
εἰς Ῥώμην} καὶ σχεδὸν ἅπαντα τὰ διηρπασμένα κατὰ
τὴν τῆς πόλεως ἅλωσιν. τοσαῦτα δὲ διαπραξάμενος
διὰ τὸν φθόνον τῶν δημάρχων ἐκωλύθη θρίαμβον
καταγαγεῖν. ἔνιοι δέ φασιν αὐτὸν ἀπὸ Τούσκων
θρίαμβον ἀγαγεῖν ἐπὶ λευκοῦ τεθρίππου, καὶ διὰ
τοῦτο δυσὶν ὕστερον ἔτεσιν ὑπὸ τοῦ δήμου πολλοῖς
χρήμασι καταδικασθῆναι· περὶ οὗ κατὰ τοὺς
οἰκείους χρόνους ἐπιμνησθησόμεθα. οἱ δ´ εἰς τὴν
Ἰαπυγίαν τῶν Κελτῶν ἐληλυθότες ἀνέστρεψαν διὰ
τῆς τῶν Ῥωμαίων χώρας· καὶ μετ´ ὀλίγον ὑπὸ
Κερίων ἐπιβουλευθέντες νυκτὸς ἅπαντες κατεκόπησαν
ἐν τῷ Τραυσίῳ πεδίῳ.
Καλλισθένης δ´ ὁ ἱστοριογράφος {τὴν τῶν Ἑλλήνων
σύνταξιν} ἀπὸ τῆς κατὰ τοῦτον τὸν ἐνιαυτὸν
γενομένης εἰρήνης τοῖς Ἕλλησι πρὸς Ἀρταξέρξην
τὸν τῶν Περσῶν βασιλέα τὴν ἱστορίαν ἦρκται
γράφειν· διελθὼν δὲ τριακονταετῆ χρόνον ἔγραψε
μὲν βύβλους δέκα, τὴν δὲ τελευταίαν κατέπαυσε τῆς
συντάξεως εἰς τὴν ὑπὸ τοῦ φιλομήλου τοῦ Φωκέως
κατάληψιν τοῦ ἐν Δελφοῖς ἱεροῦ. ἡμεῖς δ´ ἐπεὶ
πάρεσμεν ἐπὶ τὴν γενομένην τοῖς Ἕλλησιν εἰρήνην
πρὸς Ἀρταξέρξην καὶ τὸν τῆς Ῥώμης ὑπὸ Γαλατῶν
κίνδυνον, κατὰ τὴν ἐν ἀρχῇ πρόθεσιν τοῦτο τέλος
ποιησόμεθα τῆσδε τῆς βύβλου.
