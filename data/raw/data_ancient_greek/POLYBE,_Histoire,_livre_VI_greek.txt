Τῶν δὲ συναπτόντων μερῶν τῆς ἱστορίας τοῖς
καιροῖς, ἀφ´ ὧν παρεξέβημεν, παραλαβόντες ἐπὶ
βραχὺ μιᾶς πράξεως ποιησόμεθα κεφαλαιώδη μνήμην, 
ἵνα μὴ τῷ λόγῳ μόνον ἀλλὰ καὶ τοῖς πράγμασιν, 
ὥσπερ ἀγαθοῦ τεχνίτου δεῖγμα τῶν ἔργων
ἕν τι προενεγκάμενοι, φανερὰν ποιήσωμεν τῆς πολιτείας
τὴν ἀκμὴν καὶ δύναμιν, οἵα τις ἦν κατ´
ἐκείνους τοὺς χρόνους. Ἀννίβας γὰρ ἐπειδὴ τῇ περὶ
Κάνναν μάχῃ περιγενόμενος Ῥωμαίων ἐγκρατὴς ἐγένετο
τῶν τὸν χάρακα φυλαττόντων ὀκτακισχιλίων,
ζωγρήσας ἅπαντας συνεχώρησε διαπέμπεσθαι σφίσι
πρὸς τοὺς ἐν οἴκῳ περὶ λύτρων καὶ σωτηρίας. τῶν
δὲ προχειρισαμένων δέκα τοὺς ἐπιφανεστάτους, ὁρκίσας
ἦ μὴν ἐπανήξειν πρὸς αὐτόν, ἐξέπεμψε τούτους. 
εἷς δὲ τῶν προχειρισθέντων ἐκπορευόμενος
ἐκ τοῦ χάρακος ἤδη, καί τι φήσας ἐπιλελῆσθαι, πάλιν
ἀνέκαμψε, καὶ λαβὼν τὸ καταλειφθὲν αὖθις
ἀπελύετο, νομίζων διὰ τῆς ἀναχωρήσεως τετηρηκέναι
τὴν πίστιν καὶ λελυκέναι τὸν ὅρκον. ὧν παραγενομένων
εἰς τὴν Ῥώμην, καὶ δεομένων καὶ παρακαλούντων
τὴν σύγκλητον μὴ φθονῆσαι τοῖς ἑαλωκόσι τῆς
σωτηρίας, ἀλλ´ ἐᾶσαι τρεῖς μνᾶς ἕκαστον καταβαλόντα
σωθῆναι πρὸς τοὺς ἀναγκαίους· τοῦτο γὰρ
συγχωρεῖν ἔφασαν τὸν Ἀννίβαν· εἶναι δ´ ἀξίους
σωτηρίας αὑτούς· οὔτε γὰρ ἀποδεδειλιακέναι κατὰ
τὴν μάχην οὔτ´ ἀνάξιον οὐδὲν πεποιηκέναι τῆς Ῥώμης, 
ἀλλ´ ἀπολειφθέντας τὸν χάρακα τηρεῖν, πάντων
ἀπολομένων τῶν ἄλλων ἐν τῇ μάχῃ τῷ καιρῷ
περιληφθέντας ὑποχειρίους γενέσθαι τοῖς πολεμίοις.
Ῥωμαῖοι δὲ μεγάλοις κατὰ τὰς μάχας περιπεπτωκότες
ἐλαττώμασι, πάντων δ´ ὡς ἔπος εἰπεῖν ἐστερημένοι
τότε τῶν συμμάχων, ὅσον οὔπω δὲ προσδοκῶντες
τὸν περὶ τῆς πατρίδος αὐτοῖς ἐκφέρεσθαι
κίνδυνον, διακούσαντες τῶν λεγομένων οὔτε τοῦ
πρέποντος αὑτοῖς εἴξαντες ταῖς συμφοραῖς ὠλιγώρησαν
οὔτε τῶν δεόντων οὐδὲν τοῖς λογισμοῖς παρεῖδον, 
ἀλλὰ συνιδόντες τὴν Ἀννίβου πρόθεσιν, ὅτι
βούλεται διὰ τῆς πράξεως ταύτης ἅμα μὲν εὐπορῆσαι
χρημάτων, ἅμα δὲ τὸ φιλότιμον ἐν ταῖς μάχαις
ἐξελέσθαι τῶν ἀντιταττομένων, ὑποδείξας ὅτι τοῖς
ἡττημένοις ὅμως ἐλπὶς ἀπολείπεται σωτηρίας, τοσοῦτ´
ἀπέσχον τοῦ ποιῆσαί τι τῶν ἀξιουμένων ὥστ´
οὔτε τὸν τῶν οἰκείων ἔλεον οὔτε τὰς ἐκ τῶν ἀνδρῶν
ἐσομένας χρείας ἐποιήσαντο περὶ πλείονος,
ἀλλὰ τοὺς μὲν Ἀννίβου λογισμοὺς καὶ τὰς ἐν τούτοις
ἐλπίδας ἀπέδειξαν κενάς, ἀπειπάμενοι τὴν διαλύτρωσιν
τῶν ἀνδρῶν, τοῖς δὲ παρ´ αὑτῶν ἐνομοθέτησαν
ἢ νικᾶν μαχομένους ἢ θνήσκειν, ὡς ἄλλης
οὐδεμιᾶς ἐλπίδος ὑπαρχούσης εἰς σωτηρίαν αὐτοῖς
ἡττωμένοις. διὸ καὶ ταῦτα προθέμενοι τοὺς μὲν
ἐννέα τῶν πρεσβευτῶν ἐθελοντὴν κατὰ τὸν ὅρκον
ἀναχωροῦντας ἐξέπεμψαν, τὸν δὲ σοφισάμενον πρὸς
τὸ λῦσαι τὸν ὅρκον δήσαντες ἀποκατέστησαν πρὸς
τοὺς πολεμίους, ὥστε τὸν Ἀννίβαν μὴ τοσοῦτον
χαρῆναι νικήσαντα τῇ μάχῃ Ῥωμαίους ὡς συντριβῆναι
καταπλαγέντα τὸ στάσιμον καὶ τὸ μεγαλόψυχον τῶν ἀνδρῶν
ἐν τοῖς διαβουλίοις.
