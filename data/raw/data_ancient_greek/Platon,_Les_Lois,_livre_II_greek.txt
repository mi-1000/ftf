Οὐκοῦν αὖ ταύτης ἀρχὴ μὲν τῆς παιδιᾶς τὸ κατὰ  φύσιν πηδᾶν εἰθίσθαι
πᾶν ζῷον, τὸ δὲ ἀνθρώπινον, ὡς ἔφαμεν, αἴσθησιν λαβὸν τοῦ ῥυθμοῦ ἐγέννησέν
τε ὄρχησιν καὶ ἔτεκεν, τοῦ δὲ μέλους ὑπομιμνῄσκοντος καὶ ἐγείροντος τὸν
ῥυθμόν, κοινωθέντ'ἀλλήλοις χορείαν καὶ παιδιὰν ἐτεκέτην. 
Ἀληθέστατα. 
Καὶ τὸ μέν, φαμέν, ἤδη διεληλύθαμεν αὐτοῦ, τὸ δὲ πειρασόμεθα ἐφεξῆς διελθεῖν. 
Πάνυ μὲν οὖν. 
Ἐπὶ τοίνυν τῇ τῆς μέθης χρείᾳ τὸν κολοφῶνα  πρῶτον ἐπιθῶμεν, εἰ καὶ
σφῷν συνδοκεῖ.  
Ποῖον δὴ καὶ τίνα λέγεις; 
Εἰ μέν τις πόλις ὡς οὔσης σπουδῆς τῷ ἐπιτηδεύματι τῷ νῦν εἰρημένῳ χρήσεται
μετὰ νόμων καὶ τάξεως, ὡς τοῦ σωφρονεῖν ἕνεκα μελέτῃ χρωμένη, καὶ τῶν
ἄλλων ἡδονῶν μὴ ἀφέξεται ὡσαύτως καὶ κατὰ τὸν αὐτὸν λόγον, τοῦ κρατεῖν
αὐτῶν ἕνεκα μηχανωμένη, τοῦτον μὲν τὸν τρόπον ἅπασι τούτοις χρηστέον· εἰ δ' 
ὡς παιδιᾷ τε, καὶ ἐξέσται τῷ βουλομένῳ καὶ ὅταν βούληται καὶ μεθ'ὧν ἂν  
βούληται πίνειν μετ'ἐπιτηδευμάτων ὡντινωνοῦν ἄλλων, οὐκ ἂν τιθείμην ταύτην
τὴν ψῆφον, ὡς δεῖ ποτε μέθῃ χρῆσθαι ταύτην τὴν πόλιν ἢ τοῦτον τὸν ἄνδρα, 
ἀλλ'ἔτι μᾶλλον τῆς Κρητῶν καὶ Λακεδαιμονίων χρείας προσθείμην ἂν τῷ τῶν
Καρχηδονίων νόμῳ, μηδέποτε μηδένα ἐπὶ στρατοπέδου γεύεσθαι τούτου τοῦ
πώματος, ἀλλ'ὑδροποσίαις συγγίγνεσθαι τοῦτον τὸν χρόνον ἅπαντα, καὶ κατὰ
πόλιν μήτε δούλην μήτε δοῦλον γεύεσθαι μηδέποτε, μηδὲ ἄρχοντας τοῦτον τὸν
ἐνιαυτὸν ὃν ἂν ἄρχωσιν, μηδ'αὖ κυβερνήτας μηδὲ δικαστὰς ἐνεργοὺς
ὄντας οἴνου γεύεσθαι τὸ παράπαν, μηδ'ὅστις βουλευσόμενος εἰς βουλὴν ἀξίαν
τινὰ λόγου συνέρχεται, μηδέ γε μεθ'ἡμέραν μηδένα τὸ παράπαν εἰ μὴ
σωμασκίας ἢ νόσων ἕνεκα, μηδ'αὖ νύκτωρ ὅταν ἐπινοῇ τις παῖδας ποιεῖσθαι
ἀνὴρ ἢ καὶ γυνή. Καὶ ἄλλα δὲ πάμπολλα ἄν τις λέγοι ἐν οἷς τοῖς νοῦν τε καὶ
νόμον ἔχουσιν ὀρθὸν οὐ ποτέος  οἶνος· ὥστε κατὰ τὸν λόγον τοῦτον οὐδ' 
ἀμπελώνων ἂν πολλῶν δέοι οὐδ'ᾗτινι πόλει, τακτὰ δὲ τά τ'ἄλλ'ἂν εἴη
γεωργήματα καὶ πᾶσα ἡ δίαιτα, καὶ δὴ τά γε περὶ οἶνον σχεδὸν ἁπάντων
ἐμμετρότατα καὶ ὀλίγιστα γίγνοιτ'ἄν. 
Οὗτος, ὦ ξένοι, ἡμῖν, εἰ συνδοκεῖ, κολοφὼν ἐπὶ τῷ περὶ οἴνου λόγῳ ῥηθέντι εἰρήσθω. 
Καλῶς, καὶ συνδοκεῖ.
