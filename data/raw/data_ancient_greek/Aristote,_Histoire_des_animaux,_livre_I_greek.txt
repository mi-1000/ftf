Ἡ δὲ καρδία ἔχει μὲν τρεῖς κοιλίας, κεῖται δ´ ἀνωτέρω  τοῦ
πλεύμονος κατὰ τὴν σχίσιν τῆς ἀρτηρίας, ἔχει δ´ ὑμένα πιμελώδη καὶ παχύν, 
ᾗ προσπέφυκε τῇ φλεβὶ τῇ μεγάλῃ καὶ τῇ ἀορτῇ. Κεῖται δ´ ἐπὶ τῇ ἀορτῇ κατὰ
τὰ ὀξέα. Κεῖται δὲ τὰ ὀξέα κατὰ τὸ στῆθος ὁμοίως ἁπάντων τῶν ζῴων, ὅσα
ἔχει στῆθος. Πᾶσι δ´ ὁμοίως καὶ τοῖς ἔχουσι καὶ τοῖς μὴ  ἔχουσι τοῦτο
τὸ μόριον εἰς τὸ πρόσθεν ἔχει ἡ καρδία τὸ ὀξύ· λάθοι δ´ ἂν πολλάκις διὰ τὸ
μεταπίπτειν διαιρουμένων. Τὸ δὲ κυρτὸν αὐτῆς ἐστιν ἄνω. Ἔχει δὲ τὸ ὀξὺ
σαρκῶδες ἐπὶ πολὺ καὶ πυκνόν, καὶ ἐν τοῖς κοίλοις αὐτῆς νεῦρα ἔνεστιν.
Κεῖται δὲ τὴν θέσιν ἐν μὲν τοῖς ἄλλοις κατὰ μέσον τὸ στῆθος,  ὅσα
ἔχει στῆθος, τοῖς δ´ ἀνθρώποις ἐν τοῖς ἀριστεροῖς μᾶλλον, μικρὸν τῆς
διαιρέσεως τῶν μαστῶν ἐγκλίνουσα εἰς τὸν ἀριστερὸν μαστὸν ἐν τῷ ἄνω μέρει
τοῦ στήθους. Καὶ οὔτε μεγάλη, τό θ´ ὅλον αὐτῆς εἶδος οὐ πρόμηκές ἐστιν
ἀλλὰ στρογγυλώτερον· πλὴν τὸ ἄκρον εἰς ὀξὺ συνῆκται. 
Ἔχει δὲ κοιλίας  τρεῖς, ὥσπερ εἴρηται, μεγίστην μὲν τὴν ἐν τοῖς
δεξιοῖς, ἐλαχίστην δὲ τὴν ἐν τοῖς ἀριστεροῖς, μέσην δὲ μεγέθει τὴν ἀνὰ
μέσον· καί εἰσιν εἰς τὸν πλεύμονα τετρημέναι πᾶσαι.
Κατάδηλον δὲ κατὰ μίαν τῶν κοιλιῶν. 
Κάτωθεν δ´ ἐκ τῆς προσφύσεως· κατὰ μὲν τὴν μεγίστην κοιλίαν
ἐξήρτηται τῇ μεγάλῃ φλεβί, πρὸς ἣν καὶ τὸ μεσεντέριόν ἐστι, κατὰ δὲ τὴν
μέσην τῇ ἀορτῇ.
Φέρουσι δὲ καὶ εἰς τὸν πλεύμονα πόροι ἀπὸ τῆς καρδίας, καὶ σχίζονται
τὸν αὐτὸν τρόπον ὅνπερ ἡ ἀρτηρία, κατὰ πάντα τὸν πλεύμονα παρακολουθοῦντες 
τοῖς ἀπὸ τῆς ἀρτηρίας. Ἐπάνω δ´ εἰσὶν οἱ ἀπὸ τῆς καρδίας· πόρος δ´
οὐδείς ἐστι κοινός, ἀλλὰ διὰ τὴν σύναψιν δέχονται τὸ πνεῦμα καὶ τῇ καρδίᾳ
διαπέμπουσιν· φέρει γὰρ ὁ μὲν εἰς τὸ δεξιὸν κοῖλον τῶν πόρων, ὁ δ´ εἰς τὸ
ἀριστερόν. 
Περὶ δὲ τῆς φλεβὸς τῆς μεγάλης καὶ τῆς ἀορτῆς  κατ´ αὐτὰς κοινῇ
περὶ ἀμφοτέρων ἐροῦμεν ὕστερον.
Αἷμα δὲ πλεῖστον μὲν ὁ πλεύμων ἔχει τῶν ἐν τοῖς ζῴοις μορίων τοῖς
ἔχουσί τε πλεύμονα καὶ ζῳοτοκοῦσιν ἐν αὑτοῖς τε καὶ ἐκτός· ἅπας μὲν γάρ
ἐστι σομφός, παρ´ ἑκάστην δὲ τὴν σύριγγα πόροι Φέρουσι τῆς μεγάλης Φλεβός. 
Ἀλλ´ οἱ νομίζοντες  εἶναι κενὸν διηπάτηνται, θεωροῦντες τοὺς
ἐξῃρημένους ἐκ τῶν διαιρουμένων τῶν ζῴων, ὧν εὐθὺς ἐξελήλυθε τὸ αἷμα
ἀθρόον. 
Τῶν δ´ ἄλλων σπλάγχνων ἡ καρδία μόνον ἔχει αἷμα. Καὶ ὁ μὲν πλεύμων
οὐκ ἐν αὑτῷ ἀλλ´ ἐν ταῖς φλεψίν, ἡ δὲ καρδία ἐν αὑτῇ· ἐν ἑκάστῃ γὰρ ἔχει
αἷμα τῶν κοιλιῶν,  λεπτότατον δ´ ἐστὶ τὸ ἐν τῇ μέσῃ.
Ὑπὸ δὲ τὸν πλεύμονά ἐστι τὸ διάζωμα τὸ τοῦ θώρακος, αἱ καλούμεναι
φρένες, πρὸς μὲν τὰ πλευρὰ καὶ τὰ ὑποχόνδρια καὶ τὴν ῥάχιν συνηρτημέναι, 
ἐν μέσῳ δ´ ἔχει τὰ λεπτὰ καὶ ὑμενώδη. Ἔχει δὲ δι´ αὑτοῦ καὶ φλέβας
τεταμένας· εἰσὶ δ´ αἱ τοῦ ἀνθρώπου  φρένες παχεῖαι ὡς κατὰ λόγον τοῦ
σώματος.
Ὑπὸ δὲ τὸ διάζωμα ἐν μὲν τοῖς δεξιοῖς κεῖται τὸ ἧπαρ, ἐν δὲ τοῖς
ἀριστεροῖς ὁ σπλήν, ὁμοίως ἐν ἅπασι τοῖς ἔχουσι ταῦτα τὰ μόρια κατὰ φύσιν
καὶ μὴ τερατωδῶς· ἤδη γὰρ ὦπται μετηλλαχότα τὴν τάξιν ἔν τισι τῶν
τετραπόδων. Συνήρτηται  δὲ τῇ κοιλίᾳ κατὰ τὸ ἐπίπλοον. 
Τὴν δ´ ὄψιν ἐστὶν ὁ τοῦ ἀνθρώπου σπλὴν στενὸς καὶ μακρός, ὅμοιος τῷ
ὑείῳ. Τὸ δ´ ἧπαρ ὡς μὲν ἐπὶ τὸ πολὺ καὶ ἐν τοῖς πλείστοις ἔχει χολήν, ἐπ´
ἐνίοις δ´ οὐκ ἔπεστιν. Στρογγύλον δ´ ἐστὶ τὸ τοῦ ἀνθρώπου ἧπαρ καὶ ὅμοιον
τῷ βοείῳ. Συμβαίνει δὲ τοῦτο καὶ  ἐν τοῖς ἱερείοις, οἷον ἐν μὲν τόπῳ
τινὶ τῆς ἐν Εὐβοίᾳ Χαλκιδικῆς οὐκ ἔχει τὰ πρόβατα χολήν, ἐν δὲ Νάξῳ πάντα
σχεδὸν τὰ τετράποδα τοσαύτην ὥστ´ ἐκπλήττεσθαι τοὺς θύοντας τῶν ξένων, 
οἰομένους αὑτῶν ἴδιον εἶναι τὸ σημεῖον, ἀλλ´ οὐ φύσιν αὐτῶν εἶναι ταύτην.<
Προσπέφυκε δὲ τῇ μεγάλῃ  φλεβὶ τὸ ἧπαρ, τῇ δ´ ἀορτῇ οὐ κοινωνεῖ· 
διὰ γὰρ τοῦ ἥπατος διέχει ἡ ἀπὸ τῆς μεγάλης φλεβὸς φλέψ, ᾗ αἱ καλούμεναι
πύλαι εἰσὶ τοῦ ἥπατος. Συνήρτηται δὲ καὶ ὁ σπλὴν τῇ μεγάλῃ φλεβὶ μόνον· 
τείνει γὰρ ἀπ´ αὐτῆς φλὲψ εἰς τὸν σπλῆνα.
Μετὰ δὲ ταῦτα οἱ νεφροὶ πρὸς αὐτῇ τῇ ῥάχει κεῖνται, ὅμοιοι τὴν φύσιν
ὄντες τοῖς βοείοις. Ἀνώτερος  δ´ ὁ δεξιός ἐστιν ἐν πᾶσι τοῖς ζῴοις
τοῖς ἔχουσι νεφρούς· καὶ ἐλάττω δὲ πιμελὴν ἔχει τοῦ ἀριστεροῦ καὶ
αὐχμηρότερος ὁ δεξιός. Ἐν πᾶσι δ´ ἔχει ὁμοίως τοῖς ἄλλοις καὶ τοῦτο. 
Φέρουσι δ´ εἰς αὐτοὺς πόροι ἔκ τε τῆς μεγάλης  φλεβὸς καὶ τῆς ἀορτῆς, 
πλὴν οὐκ εἰς τὸ κοῖλον. Ἔχουσι γὰρ οἱ νεφροὶ ἐν μέσῳ κοῖλον, οἱ μὲν μεῖζον
οἱ δ´ ἔλαττον, πλὴν οἱ τῆς φώκης· οὗτοι δ´ ὅμοιοι τοῖς βοείοις ὄντες
στερεώτατοι πάντων εἰσίν. 
Οἱ δὲ πόροι οἱ τείνοντες εἰς αὐτοὺς εἰς τὸ σῶμα καταναλίσκονται τῶν
νεφρῶν· σημεῖον δ´ ὅτι  οὐ περαίνουσι τὸ μὴ ἔχειν αἷμα μηδὲ πήγνυσθαι
ἐν αὐτοῖς.
Ἔχουσι δὲ κοιλίαν, ὥσπερ εἴρηται, μικράν. Ἐκ δὲ τοῦ κοίλου τῶν
νεφρῶν φέρουσιν εἰς τὴν κύστιν πόροι δύο νεανικοί, καὶ ἄλλοι ἐκ τῆς ἀορτῆς
ἰσχυροὶ καὶ συνεχεῖς. Ἐκ μέσου δὲ τῶν νεφρῶν ἑκατέρου φλὲψ κοίλη καὶ
νευρώδης ἐξήρτηται,  τείνουσα παρ´ αὐτὴν τὴν ῥάχιν διὰ τῶν στενῶν· 
εἶτα εἰς ἑκάτερον τὸ ἰσχίον ἀφανίζονται, καὶ πάλιν δῆλαι γίνονται
τεταμέναι πρὸς τὸ ἰσχίον. 
Αὗται δ´ αἱ ἀποτομαὶ τῶν φλεβίων εἰς τὴν κύστιν καθήκουσιν. 
Τελευταία γὰρ ἡ κύστις κεῖται, τὴν μὲν ἐξάρτησιν ἔχουσα τοῖς ἀπὸ τῶν
νεφρῶν τεταμένοις  πόροις παρὰ τὸν καυλὸν τὸν ἐπὶ τὴν οὐρήθραν
τείνοντα, καὶ σχεδὸν πάντῃ κύκλῳ λεπτοῖς καὶ ἰνώδεσιν ὑμενίοις ἐστὶ
προσειλημμένη, παραπλησίοις οὖσι τρόπον τινὰ τῷ διαζώματι τοῦ θώρακος. 
Ἔστι δ´ ἡ τοῦ ἀνθρώπου κύστις ἐπι εικῶς ἔχουσα μέγεθος.
Πρὸς δὲ τὸν καυλὸν τὸν τῆς κύστεως  συνήρτηται τὸ αἰδοῖον, τὸ
μὲν ἐξωτάτω τρῆμα συνερρωγὸς εἰς ταὐτό, μικρὸν δ´ ὑποκάτω. Τὸ μὲν οὖν εἰς
τοὺς ὄρχεις φέρει τῶν τρημάτων, τὸ δ´ εἰς τὴν κύστιν, νευρῶδες καὶ
χονδρῶδες ὄν. Τοῦτον δ´ ἐξήρτηνται οἱ ὄρχεις τοῖς ἄρρεσι, περὶ ὧν ἐν τοῖς
κοινῇ λεγομένοις διορισθήσεται πῶς  ἔχουσιν.
Τὸν αὐτὸν δὲ τρόπον καὶ ἐν τῷ θήλει πάντα πέφυκεν· διαφέρει γὰρ
οὐδενὶ τῶν ἔσω πλὴν ταῖς ὑστέραις, ὧν ἡ μὲν ὄψις θεωρείσθω ἐκ τῆς
διαγραφῆς τῆς ἐν ταῖς ἀνατομαῖς, ἡ δὲ θέσις ἐστὶν ἐπὶ τοῖς ἐντέροις· ἐπὶ
δὲ τῆς ὑστέρας ἡ κύστις. 
Λεκτέον δὲ καὶ περὶ ὑστερῶν κοινῇ πασῶν ἐν τοῖς ἑπομένοις·  οὔτε
γὰρ ὅμοιαι πᾶσιν οὔθ´ ὁμοίως ἔχουσιν.  Τὰ μὲν οὖν μόρια καὶ τὰ ἐντὸς
καὶ τὰ ἐκτὸς τοῦ ἀνθρώπου ταῦτα καὶ τοιαῦτα, καὶ τοῦτον ἔχει τὸν τρόπον.
