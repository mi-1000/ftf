λεῖον καὶ τὸ λεγόμενον εὐήτριον  ὕφασμα συνάγοντα
ἐξ αὐτῶν, τὰς ἐν ταῖς πόλεσιν ἀρχὰς ἀεὶ κοινῇ τούτοις ἐπιτρέπειν. 
πῶς; 
οὗ μὲν ἂν ἑνὸς ἄρχοντος χρεία συμβαίνῃ, τὸν ταῦτα
ἀμφότερα ἔχοντα αἱρούμενον ἐπιστάτην, οὗ δ' ἂν πλειόνων, 
τούτων μέρος ἑκατέρων συμμειγνύντα. τὰ μὲν γὰρ
σωφρόνων ἀρχόντων ἤθη σφόδρα μὲν εὐλαβῆ καὶ δίκαια καὶ
σωτήρια, δριμύτητος δὲ καί τινος ἰταμότητος ὀξείας καὶ
πρακτικῆς ἐνδεῖται. 
δοκεῖ γοῦν δὴ καὶ τάδε.  
τὰ δ' ἀνδρεῖά γε αὖ πρὸς μὲν τὸ δίκαιον καὶ εὐλαβὲς ἐκείνων
ἐπιδεέστερα, τὸ δὲ ἐν ταῖς πράξεσι ἰταμὸν διαφερόντως
ἴσχει. πάντα δὲ καλῶς γίγνεσθαι τὰ περὶ τὰς πόλεις ἰδίᾳ
καὶ δημοσίᾳ τούτοιν μὴ παραγενομένοιν ἀμφοῖν ἀδύνατον. 
πῶς γὰρ οὔ; 
τοῦτο δὴ τέλος ὑφάσματος εὐθυπλοκίᾳ συμπλακὲν
γίγνεσθαι φῶμεν πολιτικῆς πράξεως τὸ τῶν ἀνδρείων καὶ
σωφρόνων ἀνθρώπων ἦθος, ὁπόταν ὁμονοίᾳ καὶ φιλίᾳ κοινὸν 
συναγαγοῦσα αὐτῶν τὸν βίον ἡ βασιλικὴ τέχνη, 
πάντων μεγαλοπρεπέστατον ὑφασμάτων καὶ ἄριστον
ἀποτελέσασα  τούς τ' ἄλλους ἐν ταῖς
πόλεσι πάντας δούλους καὶ ἐλευθέρους ἀμπίσχουσα, συνέχῃ
τούτῳ τῷ πλέγματι, καὶ καθ' ὅσον εὐδαίμονι προσήκει
γίγνεσθαι πόλει τούτου μηδαμῇ μηδὲν ἐλλείπουσα ἄρχῃ τε
καὶ ἐπιστατῇ. 
κάλλιστα αὖ τὸν βασιλικὸν ἀπετέλεσας ἄνδρα ἡμῖν, ὦ
ξένε, καὶ τὸν πολιτικόν.
