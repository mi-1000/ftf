Δι´ ἣν μὲν οὖν αἰτίαν γυμνασίαν ἐκάλεσε τὴν
διὰ τῆς διαλεκτικῆς ἀγωγὴν, εἴπομεν. Ὅτι
δὲ καὶ τῆς ἀδολεσχίας τὸ ὄνομα φέρειν ἐπὶ
τὴν διαλεκτικὴν εἰώθεσαν οἱ πολλοὶ καὶ τούτους ἀδολέσχους ὀνομάζειν, τί ἂν
εἴποιμεν, αὐτὸν μὲν τὸν Σωκράτη πτωχὸν ἀδολέσχην
καλούντων τῶν κωμῳδοποιῶν, καὶ τοὺς ἄλλους
δὲ ἁπαξάπαντας καὶ τοὺς ὑποδυομένους εἶναι
διαλεκτικοὺς ὡσαύτως ὀνομαζόντων;
Μισῶ δὲ καὶ Σωκράτην τὸν πτωχὸν ἀδολέσχην.
Ἢ Πρόδικος, ἢ τῶν ἀδολεσχῶν εἷς γέ τις.
Διὸ καὶ Παρμενίδης οὐχ ἁπλῶς εἶπεν ἀδολεσχίαν εἶναι τὴν τοιαύτην μέθοδον, 
ἀλλὰ μετὰ προσθήκης, τὴν καλουμένην ὑπὸ τῶν πολλῶν
ἀδολεσχίαν. Καὶ μέντοι καὶ αὐτὸς ὁ Σωκράτης
ἐν Φαίδωνι μὲν ἀπὸ τῆς κωμῳδίας ἥκειν αὐτῷ
τὸ ὄνομα τοῦτο τὴν ἀδολεσχίαν ἐν τῷ παρελθόντι 
βίῳ φησί· Νῦν γοῦν, οὐδ´ εἰ κωμῳδοποιός
τις εἴη, φάναι ἂν αὐτὸν ἀδολεσχεῖν καὶ μὴ
περὶ προσηκόντων ποιεῖσθαι τοὺς λόγους, 
μέλλοντα μὲν ἀποδημεῖν εἰς ᾍδου, περὶ δὲ τῆς
ἀποδημίας διαλεγόμενον τῆς ἐκεῖσε. Ἐν Θεαιτήτῳ δὲ πολλάκις ἀνακυκλήσας τὸν
Πρωταγόρειον λόγον, καὶ δόξας ἀποδεδειχέναι τὸ
προκείμενον, ἔπειτα διαπορεῖν αὖθις πρὸς τὰ
δεδογμένα παρασκευαζόμενος, δεινὸν πρᾶγμα,
φησὶν, ἀδολέσχης ἀνήρ· καὶ πυθομένου τοῦ
Θεαιτήτου τὴν αἰτίαν τοῦ προοιμίου τούτου,
μέλλω γὰρ, φησὶν, ἀπορεῖν πρὸς ἐμαυτὸν, τοῦτο
δήπου τῆς διαλεκτικῆς τὸ διαπορητικὸν καὶ τὰ
αὐτὰ στρέφον ἄνω καὶ κάτω καὶ μὴ ἀπαλλαττόμενον ἀδολεσχικὸν καλῶν. Καὶ
γὰρ ἀδολέσχους τούτους καθάπαξ εἰώθεσαν ἐπισκώπτοντες
ὀνομάζειν τοὺς δυσαπαλλάκτως ἔχοντας τῶν αὐτῶν λόγων.
Ἔστι μὲν οὖν, ὅπερ ἔφην, ὀνοματοθέτης ὁ
πολὺς τοῦ ὀνόματος τοῦδε κατὰ τῆς διαλεκτικῆς. Διὸ καὶ ὁ Παρμενίδης οὕτως
ἔφατο καλεῖσθαι τὴν ὑπ´ αὐτοῦ παραδοθησομένην μέθοδον
ὑπὸ τῶν πολλῶν. Εἰ δὲ δεῖ καὶ ταῖς ἐν τῷ
Σοφιστῇ τῶν τεχνῶν διαιρέσεσιν ἡμᾶς προσέχειν, εὕροιμεν ἂν καὶ τὸν Ἐλεάτην
ξένον ὑπὸ τὸ ἀδολεσχικὸν τάττοντα τὴν διαλεκτικὴν ἐν
ἐκείνοις· λέγει γοῦν τῶν ἐπιστημῶν πασῶν τὴν
μὲν εἶναι ποιητικὴν, τὴν δὲ κτητικὴν, ταύτης
δὲ τὸ μὲν ἀγωνιστικὸν, τὸ δὲ ἄλλο τι· καὶ
τῆς ἀγωνιστικῆς τὸ μὲν ἁμιλλητικὸν, τὸ δὲ
μαχητικόν· καὶ τῆς μαχητικῆς τὸ μὲν βιαστικὸν διὰ σωμάτων
ποιούμενον τὴν μάχην, τὸ δὲ
διὰ λόγων ἀμφισβητικὸν, ὑφ´ ὃ δηλαδὴ θήσομεν τὸ διαλεκτικόν· οὔτε γὰρ
ποιητικόν ἐστιν, ἀλλὰ κτητικὸν, ὡς καὶ τὸ μαθηματικὸν, οὔτε
ὑπ´ ἄλλο τι τοῦ κτητικοῦ ἢ τὸ ἀγωνιστικόν.
Τοῦ δὲ ἀμφισβητικοῦ διαιρουμένου εἴς τε τὸ 
μήκεσι λόγων χρώμενον καὶ εἰς τὸ ἰδίᾳ δι´ ἐρωτήσεων καὶ ἀποκρίσεων
προϊὸν, δῆλον ὡς ὑπὸ
τοῦτο ἂν εἴη τὸ διαλεκτικόν· τοῦ δὲ ἀντιλογικοῦ καλουμένου καὶ διαιρουμένου
εἴς τε τὸ περὶ τὰ καθέκαστα συμβόλαια διατρίβον καὶ εἰς τὸ
περὶ τὰ καθόλου λόγον ἐναντίον ἐπιδεχόμενα
καὶ ζήτησιν, περὶ αὐτῶν φησι δικαίων καὶ καλῶν καὶ τῶν ἐναντίων, ὑπὸ τοῦτο
δήπου τελέσει καὶ τὸ διαλεκτικόν. Ὀνομάζει δὲ αὐτὸ
ἐριστικὸν, οὔπω τὴν διαβεβλημένην ἔριν οὐδὲ
ἀντιλογίαν παραλαβὼν, ἀλλὰ τὴν ἀντίθεσιν μόνην τῶν λόγων καὶ τὴν
ἐνστατικὴν ἐνέργειαν οὑτωσὶ καλῶν· ἔστι γὰρ καὶ ἀντιλέγειν ὀρθῶς,
καὶ ἐρίζειν εὖ καὶ κακῶς, εἴπερ καὶ τὴν ἔριν
διττὴν εἶναί φασιν. Οὐκ ἄρα μοῦνον ἔην ἐρίδων γένος,
λέγει τις. Τοῦ δ´ οὖν ἐριστικοῦ τὸ μὲν εἶναι
χρηματιστικὸν, ὃ δὴ τὸν γενναῖον ἡμῖν ἐκεῖνον εἰσάγει σοφιστήν· τὸ δὲ
χρηματοφθορικὸν, ὃ δὴ τῶν οἰκείων ἀμελές ἐστι διὰ τὴν περὶ
τοὺς λόγους ἄπληστον διατριβὴν, ὑφ´ ὃ δηλονότι
τάξομεν τὸν διαλεκτικόν· οὐ γὰρ δὴ ὑπὸ θάτερον, εἴπερ ἐκεῖνο τὸ σοφιστικὸν ἦν. 
Τούτῳ μὴν τῷ χρηματοφθορικῷ τὸ ὄνομα τιθεὶς, οὐκ ἄλλο
φησὶν ἢ ἀδολεσχικὸν αὐτὸ χρῆναι ὀνομάζειν.
Εἰ δὴ καὶ τῇ διαλεκτικῇ ταύτην αὐτὸς ἀποδίδωσι τὴν τοῦ ὀνόματος φήμην, τίς
μηχανὴ τὴν ἐν Παρμενίδῃ μέθοδον διϊστάνειν τῆς διαλεκτικῆς, 
ὡς ἀδολεσχίαν κεκλημένην, καὶ ἐκείνης οὐ
δυναμένης ταύτης τῆς προσηγορίας τυγχάνειν;
Ἀλλὰ περὶ μὲν τούτου πλείω τῶν ἀναγκαίων εἴπομεν. Ἐπανιτέον δὲ εἰς τὰ
προκείμενα, καὶ τοσοῦτον προσθετέον ὅτι τῶν παλαιῶν
περὶ τῶν Πλατωνικῶν προοιμίων διαφόρους δόξας ἐχόντων, καὶ τῶν μὲν εἰς τὴν
τούτων ἐξέτασιν οὐδ´ ὅλως καθιέντων (ἥκειν γὰρ χρῆναι 
ταῦτα προακηκοότας τοὺς τῶν δογμάτων ἐραστὰς γνησίους), τῶν δὲ οὐδὲ
τούτων ὡς ἔτυχεν ἀκροωμένων, ἀλλὰ τὴν χρείαν αὐτῶν εἰς καθηκόντων ὑπογραφὰς
ἀναπεμπόντων καὶ τὴν πρὸς τὰ ζητούμενα ἐν τοῖς διαλόγοις οἰκονομίαν διδασκόντων, 
τῶν δὲ καὶ ταῦτα πρὸς τὴν τῶν
πραγμάτων φύσιν ἀξιούντων τοὺς ἐξηγητὰς ἀνάγειν, ἑπόμενοι καὶ ἡμεῖς τούτοις
προηγουμένην ποιησόμεθα τὴν πρὸς τὰ πράγματα τοῦ
προοιμίου τὰ προκείμενα φέρουσαν ἀνάπτυξιν.
Οὐ μὴν οὐδὲ τῆς τῶν καθηκόντων ἀμελήσομεν
ἐπιστάσεως. Δεῖ γὰρ ἐπὶ τῶν Πλάτωνος διαλόγων εἰς τὰ πράγματα βλέπειν
διαφερόντως τὰ
ὑποκείμενα τῷ διαλόγῳ, καὶ σκοπεῖν ὅπως καὶ
τὰ προοίμια ταῦτα ἐνεικονίζεται, καὶ ἓν ἀποφαίνειν ζῶον ἐκ πάντων τῶν μερῶν
ἑαυτῷ συμφωνοῦν, ἕκαστον ἀπειργασμένον, ὡς αὐτὸς ἐν
Φαίδρῳ φησὶ, καὶ τούτοις συναρμόττειν, καὶ
ὅσα τοῦ τύπου τούτου τῶν καθηκόντων ἐστί·
τὸ δὲ παντελῶς ἀλλότρια τὰ προοίμια τῶν ἑπομένων εἶναι, καθάπερ τὰ τῶν
Ἡρακλείδου τοῦ Ποντικοῦ καὶ Θεοφράστου διαλόγων, πᾶσαν
ἀνιᾷ κρίσεως μετέχουσαν ἀκοήν.
