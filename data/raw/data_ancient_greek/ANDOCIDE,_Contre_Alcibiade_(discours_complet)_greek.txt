Βούλομαι δ'ὑμᾶς ἀναμνῆσαι τῶν ἐμοὶ
πεπραγμένων. Ἐγὼ γὰρ πρεσβεύσας εἰς Θετταλίαν καὶ
εἰς Μακεδονίαν καὶ εἰς Μολοσσίαν καὶ εἰς Θεσπρωτίαν
καὶ εἰς Ἰταλίαν καὶ εἰς Σικελίαν τοὺς μὲν διαφόρους
ὄντας διήλλαξα, τοὺς δ'ἐπιτηδείους ἐποίησα, τοὺς δ' 
ἀπὸ τῶν ἐχθρῶν ἀπέστησα. Καίτοι εἰ τῶν πρεσβευόντων
ἕκαστος τὰ αὐτὰ ἐποίησεν, ὀλίγους ἂν πολεμίους εἴχετε
καὶ πολλοὺς συμμάχους ἐκέκτησθε.
Περὶ δὲ τῶν λῃτουργιῶν οὐκ ἀξιῶ μεμνῆσθαι, πλὴν κατὰ
τοσοῦτον, ὅτι τὰ προσταττόμενα δαπανῶ οὐκ ἀπὸ τῶν κοινῶν
ἀλλ'ἀπὸ τῶν ἰδίων. Καίτοι τυγχάνω νενικηκὼς
εὐανδρίᾳ καὶ λαμπάδι καὶ τραγῳδοῖς, οὐ τύπτων τοὺς
ἀντιχορηγοῦντας, οὐδ'αἰσχυνόμενος εἰ τῶν νόμων
ἔλαττον δύναμαι. Τοὺς οὖν τοιούτους τῶν πολιτῶν
πολὺ μᾶλλον ἐπιτηδείους ἡγοῦμαι μένειν ἢ φεύγειν.
