Εἶπες γὰρ οὖν.
Καὶ μετὰ ταῦτά γε πάντων ἱκανώτατα τούτοιν οὐδέτερον ἱκανὸν ἐφάνη.
Ἀληθέστατα.
Οὐκοῦν παντάπασιν ἐν τούτῳ τῷ λόγῳ καὶ νοῦς ἀπήλλακτο καὶ ἡδονὴ μή τοι
τἀγαθόν γε αὐτὸ μηδ'ἕτερον αὐτοῖν εἶναι, στερομένοιν αὐταρκείας καὶ τῆς τοῦ
ἱκανοῦ καὶ τελέου δυνάμεως;
Ὀρθότατα.
Φανέντος δέ γε ἄλλου τρίτου κρείττονος τούτοιν ἑκατέρου, μυρίῳ γ'αὖ νοῦς
ἡδονῆς οἰκειότερον καὶ προσφυέστερον πέφανται νῦν τῇ τοῦ νικῶντος ἰδέᾳ.
Πῶς γὰρ οὔ;
Οὐκοῦν πέμπτον κατὰ τὴν κρίσιν, ἣν νῦν ὁ λόγος ἀπεφήνατο, γίγνοιτ'ἂν ἡ τῆς
ἡδονῆς δύναμις.
Ἔοικεν.
Πρῶτον δέ γε οὐδ'ἂν οἱ πάντες βόες τε καὶ ἵπποι καὶ τἆλλα σύμπαντα θηρία
φῶσι τῷ τὸ χαίρειν διώκειν·  οἷς πιστεύοντες, ὥσπερ μάντεις ὄρνισιν, οἱ πολλοὶ
κρίνουσι τὰς ἡδονὰς εἰς τὸ ζῆν ἡμῖν εὖ κρατίστας εἶναι, καὶ τοὺς θηρίων ἔρωτας
οἴονται κυρίους εἶναι μάρτυρας μᾶλλον ἢ τοὺς τῶν ἐν μούσῃ φιλοσόφῳ
μεμαντευμένων ἑκάστοτε λόγων.
Ἀληθέστατα, ὦ Σώκρατες, εἰρῆσθαί σοι νῦν ἤδη φαμὲν ἅπαντες.
Οὐκοῦν καὶ ἀφίετέ με;
Σμικρὸν ἔτι τὸ λοιπόν, ὦ Σώκρατες·  οὐ γὰρ δήπου σύ γε ἀπερεῖς πρότερος ἡμῶν, 
ὑπομνήσω δέ σε τὰ λειπόμενα.
