Λέγονται δὲ ἀπόγονοι Λυδῶν οἱ Κιβυρᾶται τῶν
κατασχόντων τὴν Καβαλίδα· ὕστερον δὲ Πισιδῶν τῶν
ὁμόρων ἐποικησάντων καὶ μετακτισάντων εἰς ἕτερον
τόπον εὐερκέστατον ἐν κύκλῳ σταδίων περὶ ἑκατόν.
ηὐξήθη δὲ διὰ τὴν εὐνομίαν, καὶ αἱ κῶμαι παρεξέτειναν
ἀπὸ Πισιδίας καὶ τῆς ὁμόρου Μιλυάδος ἕως Λυκίας καὶ
τῆς Ῥοδίων περαίας· προσγενομένων δὲ τριῶν πόλεων
ὁμόρων, Βουβῶνος Βαλβούρων Οἰνοάνδων, τετράπολις
τὸ σύστημα ἐκλήθη, μίαν ἑκάστης ψῆφον ἐχούσης,
δύο δὲ τῆς Κιβύρας· ἔστελλε γὰρ αὕτη πεζῶν μὲν τρεῖς
μυριάδας ἱππέας δὲ δισχιλίους· ἐτυραννεῖτο δ´ ἀεί,
σωφρόνως δ´ ὅμως· ἐπὶ Μοαγέτου δ´ ἡ τυραννὶς τέλος
ἔσχε, καταλύσαντος αὐτὴν Μουρηνᾶ καὶ Λυκίοις προσορίσαντος
τὰ Βάλβουρα καὶ τὴν Βουβῶνα· οὐδὲν δ´
ἧττον ἐν ταῖς μεγίσταις ἐξετάζεται διοικήσεσι τῆς Ἀσίας
ἡ Κιβυρατική. τέτταρσι δὲ γλώτταις ἐχρῶντο οἱ Κιβυρᾶται, τῇ Πισιδικῇ τῇ
Σολύμων τῇ Ἑλληνίδι τῇ Λυδῶν· ... δὲ οὐδ´ ἴχνος ἐστὶν ἐν Λυδίᾳ. ἴδιον δ´ ἐστὶν
ἐν Κιβύρᾳ τὸ τὸν σίδηρον τορεύεσθαι ῥᾳδίως. Μιλύα
δ´ ἐστὶν ἡ ἀπὸ τῶν κατὰ Τερμησσὸν στενῶν καὶ τῆς εἰς
τὸ ἐντὸς τοῦ Ταύρου ὑπερθέσεως δι´ αὐτῶν ἐπὶ Ἴσινδα
παρατείνουσα ὀρεινὴ μέχρι Σαγαλασσοῦ καὶ τῆς Ἀπαμέων χώρας.
