Τῶν δ'οὖν ὀρεινῶν οὓς εἶπον Πισιδῶν οἱ μὲν ἄλλοι κατὰ τυραννίδας μεμερισμένοι, 
καθάπερ οἱ Κίλικες, λῃστρικῶς ἤσκηνται· φασὶ δ'αὐτοῖς τῶν Λελέγων συγκαταμιχθῆναι
τινὰς τὸ παλαιόν, πλάνητας ἀνθρώπους, καὶ συμμεῖναι διὰ τὴν ὁμοιοτροπίαν αὐτόθι. Σέλγη
δὲ ἐξ ἀρχῆς μὲν ὑπὸ Λακεδαιμονίων ἐκτίσθη πόλις, καὶ ἔτι πρότερον ὑπὸ Κάλχαντος· 
ὕστερον δὲ καθ'αὑτὴν ἔμεινεν αὐξηθεῖσα ἐκ τοῦ πολιτεύεσθαι νομίμως, ὥστε καὶ
δισμυρίανδρός ποτε εἶναι. Θαυμαστὴ δ'ἐστὶν ἡ φύσις τῶν τόπων· ἐν γὰρ ταῖς ἀκρωρείαις
τοῦ Ταύρου χώρα μυριάδας τρέφειν δυναμένη σφόδρα εὔκαρπός ἐστιν, ὥστε καὶ
ἐλαιόφυτα εἶναι πολλὰ χωρία καὶ εὐάμπελα, νομάς τε ἀφθόνους ἀνεῖσθαι παντοδαποῖς
βοσκήμασι· κύκλῳ δ'ὑπέρκεινται δρυμοὶ ποικίλης ὕλης. Πλεῖστος δ'ὁ στύραξ φύεται παρ' 
αὐτοῖς, δένδρον οὐ μέγα ὀρθηλόν, ἀφ'οὗ καὶ τὰ στυράκινα ἀκοντίσματα, ἐοικότα τοῖς
κρανεί̈νοις· ἐγγίνεται δ'ἐν τοῖς στελέχεσι ξυλοφάγου τι σκώληκος εἶδος, ὃ μέχρι τῆς
ἐπιφανείας διαφαγὸν τὸ ξύλον τὸ μὲν πρῶτον πιτύροις ἢ πρίσμασιν ἐοικός τι ψῆγμα
προχεῖ, καὶ σωρὸς συνίσταται πρὸς τῇ ῥίζῃ, μετὰ δὲ ταῦτα ἀπολείβεταί τις ὑγρασία
δεχομένη πῆξιν ῥᾳδίαν παραπλησίαν τῇ κόμμει· ταύτης δὲ τὸ μὲν ἐπὶ τὸ ψῆγμα πρὸς τῇ
ῥίζῃ κατενεχθὲν ἀναμίγνυται τούτῳ τε καὶ τῇ γῇ, πλὴν ὅσον ἐπιπολῆς συστὰν διαμένει
καθαρόν, τὸ δ'ἐν τῇ ἐπιφανείᾳ τοῦ στελέχους καθ'ἣν ῥεῖ πήττεται, καὶ τοῦτο καθαρόν· 
ποιοῦσι δὲ καὶ ἐκ τοῦ μὴ καθαροῦ μῖγμα ξυλομιγές τι καὶ γεωμιγές, εὐωδέστερον τοῦ
καθαροῦ, τῇ δ'ἄλλῃ δυνάμει λειπόμενον ̔λανθάνει δὲ τοὺς πολλούσ̓, ᾧ πλείστῳ χρῶνται
θυμιάματι οἱ δεισιδαίμονες. Ἐπαινεῖται δὲ καὶ ἡ Σελγικὴ ἶρις καὶ τὸ ἀπ'αὐτῆς ἄλειμμα. Ἔχει
δ'ὀλίγας προσβάσεις  περὶ τὴν πόλιν καὶ τὴν χώραν τὴν Σελγέων, ὀρεινὴν κρημνῶν καὶ
χαραδρῶν οὖσαν πλήρη, ἃς ποιοῦσιν ἄλλοι τε ποταμοὶ καὶ ὁ Εὐρυμέδων καὶ ὁ Κέστρος
ἀπὸ τῶν Σελγικῶν ὀρῶν εἰς τὴν Παμφυλίαν ἐκπίπτοντες θάλατταν· γέφυραι δ'ἐπίκεινται
ταῖς ὁδοῖς. Διὰ δὲ τὴν ἐρυμνότητα οὔτε πρότερον οὔθ'ὕστερον οὐδ'ἅπαξ οἱ Σελγεῖς ἐπ' 
ἄλλοις ἐγένοντο, ἀλλὰ τὴν μὲν ἄλλην χώραν ἀδεῶς ἐκαρποῦντο, ὑπὲρ δὲ τῆς κάτω τῆς τε
ἐν τῇ Παμφυλίᾳ καὶ τῆς ἐντὸς τοῦ Ταύρου διεμάχοντο πρὸς τοὺς βασιλέας ἀεί· πρὸς δὲ
τοὺς Ῥωμαίους ἐπὶ τακτοῖς τισι κατεῖχον τὴν χώραν· πρὸς Ἀλέξανδρον δὲ πρεσβευσάμενοι
δέχεσθαι τὰ προστάγματα εἶπον κατὰ φιλίαν· νῦν δὲ ὑπήκοοι τελέως γεγόνασι, καί εἰσιν ἐν
τῇ ὑπὸ Ἀμύντᾳ τεταγμένῃ πρότερον.
