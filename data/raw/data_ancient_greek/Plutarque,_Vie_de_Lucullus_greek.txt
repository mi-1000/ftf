Πολὺ δ´ ὁ Λεύκολλος προῆλθε τῷ πολέμῳ,
τόν τε Ταῦρον ὑπερβαλὼν στρατοπέδῳ Ῥωμαίων πρῶτος,
καὶ τὸν Τίγριν διαβάς, καὶ τὰ βασίλεια τῆς Ἀσίας
ἐν ὄψει τῶν βασιλέων, Τιγρανόκερτα καὶ Κάβηρα καὶ
Σινώπην καὶ Νίσιβιν, ἑλὼν καὶ καταφλέξας, καὶ τὰ μὲν
βόρεια μέχρι Φάσιδος, τὰ δ´ ἑῷα μέχρι Μηδίας, τὰ δὲ
πρὸς νότον καὶ τὴν Ἐρυθρὰν θάλασσαν οἰκειωσάμενος
διὰ τῶν Ἀραβικῶν βασιλέων, συντρίψας δὲ τὰς δυνάμεις
τῶν βασιλέων, ἀπολειφθεὶς δὲ μόνου τοῦ τὰ σώματα
λαβεῖν, ὥσπερ θηρίων εἰς ἐρημίας καὶ ὕλας ἀστιβεῖς
καὶ ἀβάτους ἀποδιδρασκόντων. τεκμήριον δὲ μέγα· Πέρσαι
μὲν γὰρ ὡς οὐδὲν μέγα πεπονθότες ὑπὸ Κίμωνος
εὐθὺς ἀντετάττοντο τοῖς Ἕλλησι, καὶ τήν γε πολλὴν
δύναμιν αὐτῶν ἐν Αἰγύπτῳ κρατήσαντες διέφθειραν, Τιγράνου
δὲ καὶ Μιθριδάτου μετὰ Λεύκολλον οὐδὲν ἄλλ´
ἔργον ἐγένετο, ἀλλ´ ὁ μὲν ἀσθενὴς ἤδη καὶ συγκεκομμένος
ὑπὸ τῶν πρώτων ἀγώνων οὐδ´ ἅπαξ ἐτόλμησε
δεῖξαι Πομπηίῳ τὴν δύναμιν ἔξω τοῦ χάρακος, ἀλλὰ
φυγὼν εἰς Βόσπορον κατέβη κἀκεῖ κατέστρεψε, Τιγράνης
δ´ αὐτὸς ἑαυτὸν γυμνὸν καὶ ἄνοπλον φέρων ὑπέρριψε
Πομπηίῳ, καὶ τὸ διάδημα τῆς κεφαλῆς ἀφελόμενος
ἔθηκε πρὸ τῶν ποδῶν, οὐ τοῖς ἑαυτοῦ κολακεύων Πομπήιον,
ἀλλὰ τοῖς ὑπὸ Λευκόλλου τεθριαμβευμένοις. ἠγάπησε
γοῦν ἀπολαμβάνων τὰ σύμβολα τῆς βασιλείας ὡς
ἀφῃρημένος πρότερον. μείζων οὖν στρατηγὸς ὥσπερ ἀθλητὴς
ὁ τῷ μεθ´ ἑαυτὸν ἀσθενέστερον παραδοὺς τὸν
ἀντίπαλον. ἔτι τοίνυν Κίμων μὲν συντετριμμένην τὴν
βασιλέως δύναμιν καὶ τὸ Περσῶν φρόνημα συνεσταλμένον
ἥτταις μεγάλαις καὶ ἀπαύστοις φυγαῖς ὑπὸ Θεμιστοκλέους
καὶ Παυσανίου καὶ Λεωτυχίδου καταλαβὼν ἐπενέβη
καὶ πεπτωκότων καὶ προηττημένων ταῖς ψυχαῖς
τὰ σώματα ῥᾳδίως ἐνίκησε, Λευκόλλῳ δὲ Τιγράνης ἀήττητος
ἐκ πολλῶν ἀγώνων καὶ μέγα φρονῶν συνέπεσε.
πλήθει δ´ οὐδ´ ἄξιον παραβαλεῖν τοῖς ἐπὶ Λεύκολλον
συνελθοῦσι τοὺς ὑπὸ Κίμωνος κρατηθέντας.
Ὥστε πάντῃ μεταλαμβάνοντι δυσδιαίτητον εἶναι τὴν
κρίσιν· ἐπεὶ καὶ τὸ δαιμόνιον ἀμφοτέροις ἔοικεν εὐμενὲς
γενέσθαι, τῷ μὲν ἃ χρὴ κατορθοῦν, τῷ δ´ ἃ φυλάττεσθαι
{χρὴ} προμηνῦον, ὥστε καὶ τὴν παρὰ τῶν θεῶν ψῆφον
αὐτοῖς ὑπάρχειν ὡς ἀγαθοῖς καὶ θείοις τὴν φύσιν ἀμφοτέροις.
