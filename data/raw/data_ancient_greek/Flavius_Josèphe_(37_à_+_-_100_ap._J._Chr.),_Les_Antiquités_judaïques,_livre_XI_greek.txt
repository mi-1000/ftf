Νομίσας δὲ καιρὸν ἐπιτήδειον ἔχειν ὁ
Σαναβαλλέτης τῆς ἐπιβολῆς Δαρείου μὲν ἀπέγνω, 
λαβὼν δὲ ὀκτακισχιλίους τῶν ἀρχομένων ὑπ' 
αὐτοῦ πρὸς Ἀλέξανδρον ἧκεν καὶ καταλαβὼν
αὐτὸν ἀρχόμενον τῆς Τύρου πολιορκίας, ὧν τε
αὐτὸς ἄρχει τόπων ἔλεγεν αὐτῷ παραδιδόναι
τούτους καὶ δεσπότην αὐτὸν ἡδέως ἔχειν ἀντὶ
Δαρείου τοῦ βασιλέως.  Ἀσμένως δ' αὐτὸν
προσδεξαμένου θαρρῶν ἤδη περὶ τῶν
προκειμένων ὁ Σαναβαλλέτης αὐτῷ λόγους
προσέφερεν δηλῶν, ὡς γαμβρὸν μὲν ἔχοι
Μανασσῆ τοῦ τῶν Ἰουδαίων ἀρχιερέως Ἰαδδοῦ
ἀδελφόν, πολλοὺς δὲ καὶ ἄλλους αὐτῷ
συμπαρόντας τῶν ὁμοεθνῶν θέλειν ἱερὸν ἐν τοῖς
ὑπ' ἐκείνῳ τόποις ἤδη κατασκευάσαι.  Τοῦτο
δ' εἶναι καὶ τῷ βασιλεῖ συμφέρον εἰς δύο διῃρῆσθαι
τὴν Ἰουδαίων δύναμιν, ἵνα μὴ ὁμογνωμονοῦν τὸ
ἔθνος μηδὲ συνεστός, εἰ νεωτερίσειέν ποτε, 
χαλεπὸν ᾖ τοῖς βασιλεῦσιν, καθὼς καὶ πρότερον
τοῖς Ἀσσυρίων ἄρξασιν ἐγένετο.  
Συγχωρήσαντος δὲ Ἀλεξάνδρου πᾶσαν
εἰσενεγκάμενος σπουδὴν ᾠκοδόμησεν ὁ
Σαναβαλλέτης τὸν ναὸν καὶ ἱερέα τὸν Μανασσῆ
κατέστησεν, μέγιστον γέρας ἡγησάμενος τοῖς ἐκ
τῆς θυγατρὸς γενησομένοις τοῦτ' ἔσεσθαι.  
Μηνῶν δ' ἑπτὰ τῇ Τύρου πολιορκίᾳ διεληλυθότων
καὶ δύο τῇ Γάζης ὁ μὲν Σαναβαλλέτης ἀπέθανεν. 
Ἀλέξανδρος δ' ἐξελὼν τὴν Γάζαν ἐπὶ τὴν τῶν
Ἱεροσολυμιτῶν πόλιν ἀναβαίνειν ἐσπουδάκει.  
Ὁ δ' ἀρχιερεὺς Ἰαδδοῦς τοῦτ' ἀκούσας ἦν ἐν
ἀγωνίᾳ καὶ δέει, πῶς ἀπαντήσει τοῖς Μακεδόσιν
ἀμηχανῶν ὀργιζομένου τοῦ βασιλέως ἐπὶ τῇ
πρότερον ἀπειθείᾳ. Παραγγείλας οὖν ἱκεσίαν τῷ
λαῷ καὶ θυσίαν τῷ θεῷ μετ' αὐτοῦ προσφέρων
ἐδεῖτο ὑπερασπίσαι τοῦ ἔθνους καὶ τῶν
ἐπερχομένων κινδύνων ἀπαλλάξαι.  
Κατακοιμηθέντι δὲ μετὰ τὴν θυσίαν ἐχρημάτισεν
αὐτῷ κατὰ τοὺς ὕπνους ὁ θεὸς θαρρεῖν καὶ
στεφανοῦντας τὴν πόλιν ἀνοίγειν τὰς πύλας, καὶ
τοὺς μὲν ἄλλους λευκαῖς ἐσθῆσιν, αὐτὸν δὲ μετὰ
τῶν ἱερέων ταῖς νομίμοις στολαῖς ποιεῖσθαι τὴν
ὑπάντησιν μηδὲν προσδοκῶντας πείσεσθαι δεινὸν
προνοουμένου τοῦ θεοῦ.  Διαναστὰς δὲ ἐκ
τοῦ ὕπνου ἔχαιρέν τε μεγάλως αὐτὸς καὶ τὸ
χρηματισθὲν αὐτῷ πᾶσι μηνύσας καὶ ποιήσας ὅσα
κατὰ τοὺς ὕπνους αὐτῷ παρηγγέλη τὴν τοῦ
βασιλέως παρουσίαν ἐξεδέχετο.
Πυθόμενος δ' αὐτὸν οὐ πόρρω τῆς
πόλεως ὄντα πρόεισι μετὰ τῶν ἱερέων καὶ τοῦ
πολιτικοῦ πλήθους, ἱεροπρεπῆ καὶ διαφέρουσαν
τῶν ἄλλων ἐθνῶν ποιούμενος τὴν ὑπάντησιν εἰς
τόπον τινὰ Σαφειν λεγόμενον. Τὸ δὲ ὄνομα τοῦτο
μεταφερόμενον εἰς τὴν Ἑλληνικὴν γλῶτταν σκοπὸν
σημαίνει· τά τε γὰρ Ἱεροσόλυμα καὶ τὸν ναὸν
συνέβαινεν ἐκεῖθεν ἀφορᾶσθαι.  Τῶν δὲ
Φοινίκων καὶ τῶν ἀκολουθούντων Χαλδαίων ὅσα
βασιλέως ὀργὴν εἰκὸς ἦν ἐπιτρέψειν αὐτοῖς τήν τε
πόλιν διαρπάσειν καὶ τὸν ἀρχιερέα μετ' αἰκίας
ἀπολέσειν λογιζομένων, τὰ ἐναντία τούτων
ἐγένετο.  Ὁ γὰρ Ἀλέξανδρος ἔτι πόρρωθεν
ἰδὼν τὸ μὲν πλῆθος ἐν ταῖς λευκαῖς ἐσθῆσιν, τοὺς
δὲ ἱερεῖς προεστῶτας ἐν ταῖς βυσσίναις αὐτῶν, τὸν
δὲ ἀρχιερέα ἐν τῇ ὑακινθίνῳ καὶ διαχρύσῳ στολῇ
καὶ ἐπὶ τῆς κεφαλῆς ἔχοντα τὴν κίδαριν καὶ τὸ
χρυσοῦν ἐπ' αὐτῆς ἔλασμα, ᾧ τὸ τοῦ θεοῦ
ἐγέγραπτο ὄνομα, προσελθὼν μόνος
προσεκύνησεν τὸ ὄνομα καὶ τὸν ἀρχιερέα πρῶτος
ἠσπάσατο.  Τῶν δὲ Ἰουδαίων ὁμοῦ πάντων
μιᾷ φωνῇ τὸν Ἀλέξανδρον ἀσπασαμένων καὶ
κυκλωσαμένων αὐτόν, οἱ μὲν τῆς Συρίας βασιλεῖς
καὶ οἱ λοιποὶ τοῦτο ποιήσαντος κατεπλάγησαν καὶ
διεφθάρθαι τῷ βασιλεῖ τὴν διάνοιαν ὑπελάμβανον, 
Παρμενίωνος δὲ μόνου προσελθόντος αὐτῷ
καὶ πυθομένου, τί δήποτε προσκυνούντων αὐτὸν
ἁπάντων αὐτὸς προσκυνήσειεν τὸν Ἰουδαίων
ἀρχιερέα; “οὐ τοῦτον, εἶπεν, προσεκύνησα, τὸν δὲ
θεόν, οὗ τὴν ἀρχιερωσύνην οὗτος τετίμηται· 
τοῦτον γὰρ καὶ κατὰ τοὺς ὕπνους εἶδον ἐν τῷ
νῦν σχήματι ἐν Δίῳ τῆς Μακεδονίας τυγχάνων, καὶ
πρὸς ἐμαυτὸν διασκεπτομένῳ μοι, πῶς ἂν
κρατήσαιμι τῆς Ἀσίας, παρεκελεύετο μὴ μέλλειν
ἀλλὰ θαρσοῦντα διαβαίνειν· αὐτὸς γὰρ ἡγήσεσθαί
μου τῆς στρατιᾶς καὶ τὴν Περσῶν παραδώσειν
ἀρχήν.  ὅθεν ἄλλον μὲν οὐδένα θεασάμενος
ἐν τοιαύτῃ στολῇ, τοῦτον δὲ νῦν ἰδὼν καὶ τῆς κατὰ
τοὺς ὕπνους ἀναμνησθεὶς ὄψεώς τε καὶ
παρακελεύσεως, νομίζω θείᾳ πομπῇ τὴν στρατείαν
πεποιημένος Δαρεῖον νικήσειν καὶ τὴν Περσῶν
καταλύσειν δύναμιν καὶ πάνθ' ὅσα κατὰ νοῦν ἐστί
μοι προχωρήσειν.”  Ταῦτ' εἰπὼν πρὸς τὸν
Παρμενίωνα καὶ δεξιωσάμενος τὸν ἀρχιερέα τῶν
Ἰουδαίων παραθεόντων εἰς τὴν πόλιν παραγίνεται. 
Καὶ ἀνελθὼν ἐπὶ τὸ ἱερὸν θύει μὲν τῷ θεῷ κατὰ τὴν
τοῦ ἀρχιερέως ὑφήγησιν, αὐτὸν δὲ τὸν ἀρχιερέα
καὶ τοὺς ἱερεῖς ἀξιοπρεπῶς ἐτίμησεν.  
Δειχθείσης δ' αὐτῷ τῆς Δανιήλου βίβλου, ἐν ᾗ τινα
τῶν Ἑλλήνων καταλύσειν τὴν Περσῶν ἀρχὴν
ἐδήλου, νομίσας αὐτὸς εἶναι ὁ σημαινόμενος τότε
μὲν ἡσθεὶς ἀπέλυσε τὸ πλῆθος, τῇ δ' ἐπιούσῃ
προσκαλεσάμενος ἐκέλευσεν αὐτοὺς αἰτεῖσθαι
δωρεάς, ἃς ἂν αὐτοὶ θέλωσιν.  Τοῦ δ' 
ἀρχιερέως αἰτησαμένου χρήσασθαι τοῖς πατρίοις
νόμοις καὶ τὸ ἕβδομον ἔτος ἀνείσφορον εἶναι, 
συνεχώρησεν πάντα. Παρακαλεσάντων δ' αὐτόν, 
ἵνα καὶ τοὺς ἐν Βαβυλῶνι καὶ Μηδίᾳ Ἰουδαίους τοῖς
ἰδίοις ἐπιτρέψῃ νόμοις χρῆσθαι, ἀσμένως
ὑπέσχετο ποιήσειν ἅπερ ἀξιοῦσιν.  Εἰπόντος
δ' αὐτοῦ πρὸς τὸ πλῆθος, εἴ τινες αὐτῷ βούλονται
συστρατεύειν τοῖς πατρίοις ἔθεσιν ἐμμένοντες καὶ
κατὰ ταῦτα ζῶντες, ἑτοίμως ἔχειν ἐπάγεσθαι, 
πολλοὶ τὴν σὺν αὐτῷ στρατείαν ἠγάπησαν.
Ὁ μὲν οὖν Ἀλέξανδρος ταῦτα
διοικησάμενος ἐν τοῖς Ἱεροσολύμοις ἐξεστράτευσεν
ἐπὶ τὰς ἐχομένας πόλεις. Πάντων δ' αὐτὸν πρὸς
οὓς ἀφίκοιτο φιλοφρόνως ἐκδεχομένων, 
Σαμαρεῖται μητρόπολιν τότε τὴν Σίκειμαν ἔχοντες
κειμένην πρὸς τῷ Γαριζεὶν ὄρει καὶ κατῳκημένην
ὑπὸ τῶν ἀποστατῶν τοῦ Ἰουδαίων ἔθνους, ἰδόντες
ὅτι τοὺς Ἰουδαίους Ἀλέξανδρος οὕτω λαμπρῶς
τετίμηκεν ἔγνωσαν αὑτοὺς Ἰουδαίους ὁμολογεῖν. 
Εἰσὶν γὰρ οἱ Σαμαρεῖς τοιοῦτοι τὴν φύσιν, ὡς
ἤδη που καὶ πρότερον δεδηλώκαμεν· ἐν μὲν ταῖς
συμφοραῖς ὄντας τοὺς Ἰουδαίους ἀρνοῦνται
συγγενεῖς ὁμολογοῦντες τότε τὴν ἀλήθειαν, ὅταν δέ
τι λαμπρὸν περὶ αὐτοὺς ἴδωσιν ἐκ τύχης, 
ἐπιπηδῶσιν αὐτῶν τῇ κοινωνίᾳ προσήκειν αὐτοῖς
λέγοντες καὶ ἐκ τῶν Ἰωσήπου γενεαλογοῦντες
αὑτοὺς ἐκγόνων Ἐφραίμου καὶ Μανασσοῦς.  
Μετὰ λαμπρότητος οὖν καὶ πολλὴν ἐνδεικνύμενοι
τὴν περὶ αὐτὸν προθυμίαν ἀπήντησαν τῷ βασιλεῖ
μικροῦ δεῖν ἐγγὺς τῶν Ἱεροσολύμων. 
Ἐπαινέσαντος δὲ αὐτοὺς Ἀλεξάνδρου οἱ Σικιμῖται
προσῆλθον αὐτῷ προσπαραλαβόντες καὶ οὓς
Σαναβαλλέτης πρὸς αὐτὸν στρατιώτας ἀπέστειλεν
καὶ παρεκάλουν παραγενόμενον εἰς τὴν πόλιν
αὐτῶν τιμῆσαι καὶ τὸ παρ' αὐτοῖς ἱερόν.  Ὁ δ' 
ἐκεῖνο μὲν αὖθις ὑποστρέφων ἰδεῖν ὑπέσχετο πρὸς
αὐτούς, ἀξιούντων δὲ ἀφεῖναι τὸν φόρον αὐτοῖς τοῦ
ἑβδοματικοῦ ἔτους, οὐδὲ γὰρ αὐτοὺς ἐν αὐτῷ
σπείρειν, τίνες ὄντες ταῦτα παρακαλοῦσιν
ἐπυνθάνετο. Τῶν δ' εἰπόντων Ἑβραῖοι μὲν εἶναι, 
χρηματίζειν δ' οἱ ἐν Σικίμοις Σιδώνιοι, πάλιν
αὐτοὺς ἐπηρώτησεν, εἰ τυγχάνουσιν Ἰουδαῖοι. Τῶν
δ' οὐκ εἶναι φαμένων “ἀλλ' ἔγωγε ταῦτ', εἶπεν, 
Ἰουδαίοις ἔδωκα, ὑποστρέψας μέντοι γε καὶ
διδαχθεὶς ὑφ' ὑμῶν ἀκριβέστερον ποιήσω τὰ
δόξαντα.” τοῖς μὲν οὖν Σικιμίταις οὕτως ἀπετάξατο. 
Τοὺς δὲ τοῦ Σαναβαλλέτου στρατιώτας
ἐκέλευσεν ἕπεσθαι εἰς Αἴγυπτον· ἐκεῖ γὰρ αὐτοῖς
δώσειν κλήρους γῆς· ὃ καὶ μετ' ὀλίγον ἐποίησεν ἐν
τῇ Θηβαίδι φρουρεῖν τὴν χώραν αὐτοῖς προστάξας.
Τελευτήσαντος δὲ Ἀλεξάνδρου ἡ μὲν ἀρχὴ
εἰς τοὺς διαδόχους ἐμερίσθη, τὸ δὲ ἐπὶ τοῦ Γαριζεὶν
ὄρους ἱερὸν ἔμεινεν. Εἰ δέ τις αἰτίαν ἔσχεν παρὰ
τοῖς Ἱεροσολυμίταις κοινοφαγίας ἢ τῆς ἐν
σαββάτοις παρανομίας ἤ τινος ἄλλου τοιούτου
ἁμαρτήματος, παρὰ τοὺς Σικιμίτας ἔφευγεν λέγων
ἀδίκως ἐκβεβλῆσθαι.  Τετελευτήκει δὲ κατ' 
ἐκεῖνον ἤδη τὸν καιρὸν καὶ ὁ ἀρχιερεὺς Ἰαδδοῦς καὶ
τὴν ἀρχιερωσύνην Ὀνίας ὁ παῖς αὐτοῦ παρειλήφει. 
Τὰ μὲν δὴ περὶ τοὺς Ἱεροσολυμίτας ἐν τούτοις
ἐτύγχανεν ὄντα.
