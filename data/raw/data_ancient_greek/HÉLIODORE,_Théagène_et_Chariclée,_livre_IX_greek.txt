Τούτων εἰρημένων, ὑπὸ μὲν τῶν παρόντων
ἀστῶν τε ὁμοίως καὶ στρατιωτῶν εὐφημία τε ἤρθη καὶ
κρότος ἐπὶ πλεῖστον ἐξάκουστος· ὁ δὲ Ὀροονδάτης, τὼ
χεῖρε προτείνας καὶ τὴν δεξιὰν ἐπὶ θατέραν παραλλάξας,
κύψας προσεκύνησε, πρᾶγμα οὐ νενομισμένον παρὰ Πέρσαις
βασιλέα ἕτερον τοῦτον τὸν τρόπον θεραπεύειν.  Καὶ
«Ὦ παρόντες, οὐ δοκῶ μοι» ἔφη «παραβαίνειν τὸ
πάτριον εἰ βασιλέα γνωρίζω τὸν σατραπείαν μοι δωρούμενον, 
οὐδὲ παρανομεῖν τὸν ἐννομώτατον ἀνθρώπων προσκυνῶν
ἀναιρεῖν μὲν δυνάμενον τὸ εἶναι δὲ φιλανθρωπευόμενον
καὶ δεσπόζειν μὲν κεκληρωμένον σατραπεύειν δέ μοι
παρεχόμενον.  Ἐφ´ οἷς, εἰ μὲν περισωθείην, Αἰθίοψί
τε καὶ Πέρσαις εἰρήνην ἐγγυῶμαι βαθεῖαν καὶ φιλίαν ἀίδιον
καὶ Συηναίοις τὰ προστεταγμένα ἐμπεδώσειν· εἰ δέ τι
πάθοιμι, θεοὶ τῶν εἰς ἐμὲ καλῶν Ὑδάσπην τε καὶ οἶκον τὸν
Ὑδάσπου καὶ γένος ἀμείβοιντο.»
