ΛΥΚΙΝΟΣ.
Οὕτω ποιήσομεν, ὦ Σώπολι, ἐπειδήπερ ἡμῖν
προωδοποίηται τὰ παρὰ σοῦ· καὶ πρὸς σὲ τὸ
λοιπόν, ὦ Λεξίφανες, ἡ συμβουλή. εἴπερ ἄρ´
ἐθέλεις ὡς ἀληθῶς ἐπαινεῖσθαι ἐπὶ λόγοις κἀν τοῖς
πλήθεσιν εὐδοκιμεῖν, τὰ μὲν τοιαῦτα πάντα
φεῦγε καὶ ἀποτρέπου, ἀρξάμενος δὲ ἀπὸ τῶν
ἀρίστων ποιητῶν καὶ ὑπὸ διδασκάλοις αὐτοὺς
ἀναγνοὺς μέτιθι ἐπὶ τοὺς ῥήτορας, καὶ τῇ ἐκείνων
φωνῇ συντραφεὶς ἐπὶ τὰ Θουκυδίδου καὶ Πλάτωνος
ἐν καιρῷ μέτιθι, πολλὰ καὶ τῇ καλῇ κωμῳδίᾳ καὶ
τῇ σεμνῇ τραγῳδίᾳ ἐγγεγυμνασμένος· παρὰ
γὰρ τούτων ἅπαντα τὰ κάλλιστα ἀπανθισάμενος
ἔσῃ τις ἐν λόγοις· ὡς νῦν γε ἐλελήθεις σαυτὸν τοῖς
ὑπὸ τῶν κοροπλάθων εἰς τὴν ἀγορὰν πλαττομένοις
ἐοικώς, κεχρωσμένος μὲν τῇ μίλτῳ καὶ τῷ κυανῷ,
τὸ δ´ ἔνδοθεν πήλινός τε καὶ εὔθρυπτος ὤν.
Ἐὰν ταῦτα ποιῇς, πρὸς ὀλίγον τὸν ἐπὶ τῇ ἀπαιδευσίᾳ
ἔλεγχον ὑπομείνας καὶ μὴ αἰδεσθεὶς μεταμανθάνων,
θαρρῶν ὁμιλήσεις τοῖς πλήθεσι καὶ
οὐ καταγελασθήσῃ ὥσπερ νῦν οὐδὲ διὰ στόματος
ἐπὶ τῷ χείρονι τοῖς ἀρίστοις ἔσῃ, Ἕλληνα καὶ
Ἀττικὸν ἀποκαλούντων σε τὸν μηδὲ βαρβάρων
ἐν τοῖς σαφεστάτοις ἀριθμεῖσθαι ἄξιον. πρὸ
πάντων δὲ ἐκεῖνο μέμνησό μοι, μὴ μιμεῖσθαι τῶν
ὀλίγον πρὸ ἡμῶν γενομένων σοφιστῶν τὰ φαυλότατα
μηδὲ περιεσθίειν ἐκεῖνα ὥσπερ νῦν, ἀλλὰ τὰ
μὲν τοιαῦτα καταπατεῖν, ζηλοῦν δὲ τὰ ἀρχαῖα
τῶν παραδειγμάτων. μηδέ σε θελγέτωσαν αἱ
ἀνεμῶναι τῶν λόγων, ἀλλὰ κατὰ τὸν τῶν ἀθλητῶν
νόμον ἡ στερρά σοι τροφὴ συνήθης ἔστω, μάλιστα
δὲ Χάρισι καὶ Σαφηνείᾳ θῦε, ὧν πάμπολυ λίαν
νῦν ἀπελέλειψο.
καὶ ὁ τῦφος δὲ καὶ ἡ μεγαλαυχία
καὶ ἡ κακοήθεια καὶ τὸ βρενθύεσθαι καὶ λαρυγγίζειν
ἀπέστω, καὶ τὸ διασιλλαίνειν τὰ τῶν ἄλλων
καὶ οἴεσθαι ὅτι πρῶτος ἔσῃ αὐτός, ἢν τὰ πάντων
συκοφαντῇς.
Καὶ μὴν κἀκεῖνο οὐ μικρόν, μᾶλλον δὲ τὸ μέγιστον
ἁμαρτάνεις, ὅτι οὐ πρότερον τὰς διανοίας
τῶν λέξεων προπαρεσκευασμένος ἔπειτα κατακοσμεῖς
τοῖς ῥήμασιν καὶ τοῖς ὀνόμασιν, ἀλλὰ ἤν
που ῥῆμα ἔκφυλον εὕρῃς ἢ αὐτὸς πλασάμενος
οἰηθῇς εἶναι καλόν, τούτῳ ζητεῖς διάνοιαν ἐφαρμόσαι
καὶ ζημίαν ἡγῇ, ἂν μὴ παραβύσῃς αὐτό
που, κἂν τῷ λεγομένῳ μηδ´ ἀναγκαῖον ᾖ, οἷον
πρῴην τὸν θυμάλωπα οὐδὲ εἰδὼς ὅ τι σημαίνει,
ἀπέρριψας οὐδὲν ἐοικότα τῷ ὑποκειμένῳ. καὶ
οἱ μὲν ἰδιῶται πάντες ἐτεθήπεσαν ὑπὸ τοῦ ξένου
πληγέντες τὰ ὦτα, οἱ πεπαιδευμένοι δὲ ἐπ´ ἀμφοτέροις,
καὶ σοὶ καὶ τοῖς ἐπαινοῦσιν, ἐγέλων.
Τὸ δὲ πάντων καταγελαστότατον ἐκεῖνό ἐστιν,
ὅτι ὑπεράττικος εἶναι ἀξιῶν καὶ τὴν φωνὴν εἰς τὸ
ἀρχαιότατον ἀπηκριβωμένος τοιαῦτα ἔνια, μᾶλλον
δὲ τὰ πλεῖστα, ἐγκαταμιγνύεις τοῖς λόγοις.
μηδὲ παῖς ἄρτι μανθάνων ἀγνοήσειεν ἄν· οἷον
ἐκεῖνα πῶς οἴει κατὰ γῆς δῦναι ηὐχόμην ἀκούων
σου ἐπιδεικνυμένου, ὅτε χιτώνιον μὲν καὶ τὸ
ἀνδρεῖον ᾤου λέγεσθαι, δουλάρια δὲ καὶ τοὺς
ἄρρενας τῶν ἀκολούθων ἀπεκάλεις, ἃ τίς οὐκ
οἶδεν ὅτι χιτώνιον μὲν γυναικὸς ἐσθής, δουλάρια
δὲ τὰ θήλεα καλοῦσιν; καὶ ἄλλα πολὺ τούτων
προφανέστερα, οἷον τὸ ἵπτατο καὶ τὸ ἀπαντώμενος
καὶ τὸ καθεσθείς, οὐδὲ μετοικικὰ τῆς Ἀθηναίων
φωνῆς. ἡμεῖς οὐδὲ ποιητὰς ἐπαινοῦμεν τοὺς
κατάγλωττα γράφοντας ποιήματα. τὰ δὲ σά,
ὡς πεζὰ μέτροις παραβάλλειν, καθάπερ ὁ Δωσιάδα
Βωμὸς ἂν εἴη καὶ ἡ τοῦ Λυκόφρονος Ἀλεξάνδρα,
καὶ εἴ τις ἔτι τούτων τὴν φωνὴν κακοδαιμονέστερος.
Ἂν ταῦτα ζηλώσῃς καὶ μεταμάθῃς, ἄριστα
βεβουλευμένος ὑπὲρ σεαυτοῦ ἔσῃ· ἢν δὲ λάθῃς
αὖθις εἰς τὴν λιχνείαν κατολισθών, ἐμοὶ μὲν
ἀποπεπλήρωται ἡ παραίνεσις, σὺ δὲ σεαυτὸν
αἰτιάσῃ, ἄν γε καὶ ξυνῇς χείρων γενόμενος.
