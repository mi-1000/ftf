ΠΡΟΒΛΗΜΑ Ι
Τίς αἰτία, δι´ ἣν ψαθυρὰ γίνεται ταχὺ τὰ ἐκ συκῆς κρεμαννύμενα
τῶν ἱερείων
Ὁ Ἀριστίωνος εὐημέρει παρὰ τοῖς δειπνοῦσι μάγειρος,
ὡς τά τ´ ἄλλα χαριέντως ὀψοποιήσας καὶ τὸν
ἄρτι τῷ Ἡρακλεῖ τεθυμένον ἀλεκτρυόνα παραθεὶς ἁπαλὸν
ὥσπερ χθιζόν, νεαρὸν ὄντα καὶ πρόσφατον. εἰπόντος
οὖν τοῦ Ἀριστίωνος, ὅτι τοῦτο γίνεται ταχέως, εἰ
σφαγεὶς εὐθὺς ἀπὸ συκῆς κρεμασθείη, τὴν αἰτίαν ἐζητοῦμεν.
ὅτι μὲν δὴ πνεῦμα τῆς συκῆς ἄπεισιν ἰσχυρὸν
καὶ σφοδρόν, ἥ τ´ ὄσφρησις ἐκμαρτυρεῖ καὶ τὸ περὶ τῶν
ταύρων λεγόμενον, ὡς ἄρα συκῇ προσδεθεὶς ὁ χαλεπώτατος
ἡσυχίαν ἄγει καὶ ψαύσεως ἀνέχεται καὶ ὅλως ἀφίησι
τὸν θυμὸν ὥσπερ ἀπομαραινόμενον. τὴν δὲ πλείστην
αἰτίαν καὶ δύναμιν ἡ δριμύτης εἶχεν· τὸ γὰρ φυτὸν
ἁπάντων ὀπωδέστατον, ὥστε καὶ τὸ σῦκον αὐτὸ καὶ τὸ
ξύλον καὶ τὸ θρῖον ἀναπεπλῆσθαι· | διὸ καιόμενόν τε τῷ
καπνῷ δάκνει μάλιστα καὶ κατακαυθέντος ἡ τέφρα ῥυπτικωτάτην
παρέχει κονίαν. ταὐτὰ δὲ πάντα θερμότητος·
καὶ τὴν πῆξιν ἐμποιεῖν τῷ γάλακτι τὸν ὀπὸν οἴονταί
τινες οὐ σκαληνίᾳ σχημάτων περιπλέκοντα καὶ κολλῶντα
τὰ τραχέα μέρη τοῦ γάλακτος, ἐκθλιβομένων ἐπιπολῆς
τῶν λείων καὶ περιφερῶν, ἀλλὰ {καὶ} ὑπὸ θερμότητος
ἐκτήκοντα τοῦ ὑγροῦ τὸ ἀσύστατον καὶ ὑδατῶδες. τεκμήριον
δὲ καὶ τὸ ἄχρηστον γλυκὺ εἶναι τὸν ὀρόν, ἀλλὰ
πομάτων φαυλότατον· οὐ γὰρ τὸ λεῖον ὑπὸ τῶν σκαληνῶν,
ἀλλὰ τὸ ψυχρὸν ἐξανέστη καὶ ἄπεπτον ὑπὸ τῆς θερμότητος·
καὶ πρὸς τοῦτο συνεργοῦσιν οἱ ἅλες, θερμοὶ γάρ εἰσι,
πρὸς δὲ τὴν λεγομένην περιπλοκὴν καὶ σύνδεσιν ἀντιπράττουσι
{διάλυσιν}, διαλύειν γὰρ μάλιστα πεφύκασι. θερμὸν οὖν
πνεῦμα καὶ δριμὺ καὶ τμητικὸν ἀφίησιν ἡ συκῆ, καὶ τοῦτο
θρύπτει καὶ πεπαίνει τὴν σάρκα τοῦ ὄρνιθος. τὸ αὐτὸ δὲ
πάσχει καὶ πυρῶν ἐντεθεὶς σωρῷ καὶ νίτρῳ συνημένος, ὑπὸ
θερμότητος. ὅτι δ´ ὁ πυρὸς ἔχει τι θερμόν, τεκμαίρονται
τοῖς ἀμφορεῦσιν, ὧν ἐντιθεμένων εἰς σιρὸν ἐξαναλίσκεται
ταχέως ὁ οἶνος.
