σφόδρα δ´ ἔγωγε θαυμάζω τί ἂν ἐποιήσαμεν, εἰ μὴ καὶ τοῦ
βίου τὸ ἐλάχιστον παρὰ τῶν θεῶν μέτρον εἴχομεν,  οἵπερ καὶ νῦν
ὥσπερ εἰς τὸν αἰῶνα παρασκευαζόμενοι πλέον ἄλλος ἄλλου
φιλοτιμούμεθα ἔχειν. ὥσπερ οὖν εἴ τις εἰδὼς ὅτι ἢ δύ´ ἢ τριῶν ἡμερῶν,
ἐὰν πλεῖστος διαγένηται χρόνος, ἔχει πλοῦν, ἔπειτα δὲ ἐνιαυτοῦ σῖτα
ἐμβάλοιτο, ἀνόητος δόξει, τὸν αὐτὸν τρόπον, εἴ τις ἐπιστάμενος
ὅτι πλείω τῶν ἑβδομήκοντα ἐτῶν οὐκ ἂν βιώσειεν, εἰς ἔτη χίλια
πορίζοιτο βίον {ἴσως} οὐχ ὁμοίως ἂν εἴη μαινόμενος; ἔνιοι μὲν γὰρ
τοσαῦτα παρασκευάζονται, ὡς, εἴ γ´ ἔπλεον, εὐθὺς ἂν καταδῦναι
τὴν ναῦν. 
καὶ νὴ Δία γε συμβαίνει μυρίοις. εἶεν· εἰ δὲ δή τις
ἐφ´ ἑστίασιν κεκληκὼς δέκα ἀνθρώπους ἢ πεντεκαίδεκα, τούτους
αὐτὸν ἐμπλῆσαι δέον, ὁ δὲ πεντακοσίοις ἢ χιλίοις ἑτοιμάζοι τροφήν, 
οὐ παντελῶς ἐξεστάναι δόξει; τοιγαροῦν καὶ ἡμεῖς εἰδότες τὰς
τοῦ σώματος χρείας εὐαριθμήτους τινάς (ἐσθῆτος γὰρ οἶμαι καὶ
σκέπης καὶ τροφῆς δεόμεθα), ἔπειτα κατατεινόμεθα ὥσπερ στρατοπέδῳ
τὰ ἐπιτήδεια συνάγοντες (καὶ νὴ Δία γε εἰκότως· οἱ γὰρ
πολλοὶ βόσκουσι παρ´ ἑαυτοῖς τῶν ἐπιθυμιῶν στρατόπεδον) καὶ
ἐσθῆτα μὲν οὐδεὶς βούλεται μείζω τοῦ σώματος ἔχειν, ὡς δύσχρηστον
ὄν· οὐσίαν δὲ τῷ παντὶ μείζω τῆς χρείας ἔχειν ἅπαντες ἐπιθυμοῦσιν, 
οὐκ εἰδότες ὅτι τοῦτο ἐκείνου χαλεπώτερον.
δοκεῖ δὲ καὶ Κροῖσος καλῶς ὁ Λυδός, τὴν ἀπληστίαν τῶν ἀνθρώπων ἐλέγξαι βουλόμενος, εἰς τοὺς θησαυροὺς εἰσαγαγών τινας
τοσοῦτο χρυσίον αὐτοῖς ἐπιτρέπειν ἐξενεγκεῖν ὅσον ἕκαστος ἂν δύνηται
τῷ σώματι. τοὺς γὰρ πολλοὺς οὐ μόνον τὸν κόλπον ἐμπλήσαντας, 
ἀλλὰ καὶ τῇ κεφαλῇ τοῦ ψήγματος ἐκφέρειν καὶ τῷ στόματι, 
καὶ μόλις πορεύεσθαι πάνυ γελοίους καὶ διεστραμμένους.
οὕτως οὖν καὶ κατὰ τὸν βίον πορεύεσθαί τινας ἀσχημονοῦντας ὑπὸ
τῆς πλεονεξίας καὶ καταγελάστους ὄντας.
