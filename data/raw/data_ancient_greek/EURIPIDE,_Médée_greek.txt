Scène XXIV – vers 13171419
τί τάσδε κινεῖς κἀναμοχλεύεις πύλας͵ 
νεκροὺς ἐρευνῶν κἀμὲ τὴν εἰργασμένην; 
παῦσαι πόνου τοῦδ΄. εἰ δ΄ ἐμοῦ χρείαν ἔχεις͵ 
λέγ΄͵ εἴ τι βούλῃ͵ χειρὶ δ΄ οὐ ψαύσεις ποτέ. 	
τοιόνδ΄ ὄχημα πατρὸς ῞Ηλιος πατὴρ
δίδωσιν ἡμῖν͵ ἔρυμα πολεμίας χερός. 
ὦ μῖσος͵ ὦ μέγιστον ἐχθίστη γύναι
θεοῖς τε κἀμοὶ παντί τ΄ ἀνθρώπων γένει͵ 
ἥτις τέκνοισι σοῖσιν ἐμβαλεῖν ξίφος
ἔτλης τεκοῦσα͵ κἄμ΄ ἄπαιδ΄ ἀπώλεσας· 
καὶ ταῦτα δράσασ΄ ἥλιόν τε προσβλέπεις
καὶ γαῖαν͵ ἔργον τλᾶσα δυσσεβέστατον· 
ὄλοι΄· ἐγὼ δὲ νῦν φρονῶ͵ τότ΄ οὐ φρονῶν͵ 
ὅτ΄ ἐκ δόμων σε βαρβάρου τ΄ ἀπὸ χθονὸς
Ἕλλην΄ ἐς οἶκον ἠγόμην͵ κακὸν μέγα͵ 
πατρός τε καὶ γῆς προδότιν ἥ σ΄ ἐθρέψατο. 
τὸν σὸν δ΄ ἀλάστορ΄ εἰς ἔμ΄ ἔσκηψαν θεοί· 
κτανοῦσα γὰρ δὴ σὸν κάσιν παρέστιον
τὸ καλλίπρῳρον εἰσέβης Ἀργοῦς σκάφος. 
ἤρξω μὲν ἐκ τοιῶνδε· νυμφευθεῖσα δὲ
παρ΄ ἀνδρὶ τῷδε καὶ τεκοῦσά μοι τέκνα͵ 
εὐνῆς ἕκατι καὶ λέχους σφ΄ ἀπώλεσας. 
οὐκ ἔστιν ἥτις τοῦτ΄ ἂν Ἑλληνὶς γυνὴ
ἔτλη ποθ΄͵ ὧν γε πρόσθεν ἠξίουν ἐγὼ
γῆμαι σέ͵ κῆδος ἐχθρὸν ὀλέθριόν τ΄ ἐμοί͵ 
λέαιναν͵ οὐ γυναῖκα͵ τῆς Τυρσηνίδος
Σκύλλης ἔχουσαν ἀγριωτέραν φύσιν. 
ἀλλ΄ οὐ γὰρ ἄν σε μυρίοις ὀνείδεσι
δάκοιμι· τοιόνδ΄ ἐμπέφυκέ σοι θράσος· 
ἔρρ΄͵ αἰσχροποιὲ καὶ τέκνων μιαιφόνε· 
ἐμοὶ δὲ τὸν ἐμὸν δαίμον΄ αἰάζειν πάρα͵ 
ὃς οὔτε λέκτρων νεογάμων ὀνήσομαι͵ 
οὐ παῖδας οὓς ἔφυσα κἀξεθρεψάμην
ἕξω προσειπεῖν ζῶντας͵ ἀλλ΄ ἀπώλεσα. 	
μακρὰν ἂν ἐξέτεινα τοῖσδ΄ ἐναντίον
λόγοισιν͵ εἰ μὴ Ζεὺς πατὴρ ἠπίστατο
οἷ΄ ἐξ ἐμοῦ πέπονθας οἷά τ΄ εἰργάσω· 
σὺ δ΄ οὐκ ἔμελλες τἄμ΄ ἀτιμάσας λέχη
τερπνὸν διάξειν βίοτον ἐγγελῶν ἐμοί· 
οὐδ΄ ἡ τύραννος͵ οὐδ΄ ὁ σοὶ προσθεὶς γάμους
Κρέων ἀνατεὶ τῆσδέ μ΄ ἐκβαλεῖν χθονός. 
πρὸς ταῦτα καὶ λέαιναν͵ εἰ βούλῃ͵ κάλει
καὶ Σκύλλαν ἣ Τυρσηνὸν ᾤκησεν πέδον· 
τῆς σῆς γὰρ ὡς χρὴ καρδίας ἀνθηψάμην. 	
καὐτή γε λυπῇ καὶ κακῶν κοινωνὸς εἶ. 
σάφ΄ ἴσθι· λύει δ΄ ἄλγος͵ ἢν σὺ μὴ ΄γγελᾷς. 
ὦ τέκνα͵ μητρὸς ὡς κακῆς ἐκύρσατε. 
ὦ παῖδες͵ ὡς ὤλεσθε πατρῴᾳ νόσῳ. 
οὔτοι νυν ἡμὴ δεξιά σφ΄ ἀπώλεσεν. 
ἀλλ΄ ὕβρις͵ οἵ τε σοὶ νεοδμῆτες γάμοι. 
λέχους σφε κἠξίωσας οὕνεκα κτανεῖν. 
σμικρὸν γυναικὶ πῆμα τοῦτ΄ εἶναι δοκεῖς; 
ἥτις γε σώφρων· σοὶ δὲ πάντ΄ ἐστὶν κακά. 
οἵδ΄ οὐκέτ΄ εἰσί· τοῦτο γάρ σε δήξεται. 
οἵδ΄ εἰσίν͵ οἴμοι͵ σῷ κάρᾳ μιάστορες. 
ἴσασιν ὅστις ἦρξε πημονῆς θεοί. 
ἴσασι δῆτα σήν γ΄ ἀπόπτυστον φρένα. 
στύγει· πικρὰν δὲ βάξιν ἐχθαίρω σέθεν. 
καὶ μὴν ἐγὼ σήν· ῥᾴδιον δ΄ ἀπαλλαγαί. 
πῶς οὖν; τί δράσω; κάρτα γὰρ κἀγὼ θέλω. 
θάψαι νεκρούς μοι τούσδε καὶ κλαῦσαι πάρες. 
οὐ δῆτ΄͵ ἐπεί σφας τῇδ΄ ἐγὼ θάψω χερί͵ 
φέρουσ΄ ἐς ῞Ηρας τέμενος Ἀκραίας θεοῦ͵ 
ὡς μή τις αὐτοὺς πολεμίων καθυβρίσῃ͵ 	
τύμβους ἀνασπῶν· γῇ δὲ τῇδε Σισύφου
σεμνὴν ἑορτὴν καὶ τέλη προσάψομεν
τὸ λοιπὸν ἀντὶ τοῦδε δυσσεβοῦς φόνου. 
αὐτὴ δὲ γαῖαν εἶμι τὴν Ἐρεχθέως͵ 
Αἰγεῖ συνοικήσουσα τῷ Πανδίονος. 
σὺ δ΄͵ ὥσπερ εἰκός͵ κατθανῇ κακὸς κακῶς͵ 
Ἀργοῦς κάρα σὸν λειψάνῳ πεπληγμένος͵ 
πικρὰς τελευτὰς τῶν ἐμῶν γάμων ἰδών. 
ἀλλά σ΄ Ἐρινὺς ὀλέσειε τέκνων
φονία τε Δίκη. 	
τίς δὲ κλύει σοῦ θεὸς ἢ δαίμων͵ 
τοῦ ψευδόρκου καὶ ξειναπάτου; 
φεῦ φεῦ͵ μυσαρὰ καὶ παιδολέτορ. 
στεῖχε πρὸς οἴκους καὶ θάπτ΄ ἄλοχον. 
στείχω͵ δισσῶν γ΄ ἄμορος τέκνων. 
οὔπω θρηνεῖς· μένε καὶ γῆρας. 
ὦ τέκνα φίλτατα. 
μητρί γε͵ σοὶ δ΄ οὔ. 
κἄπειτ΄ ἔκανες; 
σέ γε πημαίνουσ΄. 
ὤμοι͵ φιλίου χρῄζω στόματος
παίδων ὁ τάλας προσπτύξασθαι. 	
νῦν σφε προσαυδᾷς͵ νῦν ἀσπάζῃ͵ 
τότ΄ ἀπωσάμενος. 
δός μοι πρὸς θεῶν
μαλακοῦ χρωτὸς ψαῦσαι τέκνων. 
οὐκ ἔστι· μάτην ἔπος ἔρριπται. 
Ζεῦ͵ τάδ΄ ἀκούεις ὡς ἀπελαυνόμεθ΄͵ 
οἷά τε πάσχομεν ἐκ τῆς μυσαρᾶς
καὶ παιδοφόνου τῆσδε λεαίνης; 
ἀλλ΄ ὁπόσον γοῦν πάρα καὶ δύναμαι
τάδε καὶ θρηνῶ κἀπιθεάζω͵ 
μαρτυρόμενος δαίμονας ὥς μοι
τέκνα κτείνασ΄ ἀποκωλύεις
ψαῦσαί τε χεροῖν θάψαι τε νεκρούς͵ 
οὓς μήποτ΄ ἐγὼ φύσας ὄφελον
πρὸς σοῦ φθιμένους ἐπιδέσθαι. 
πολλῶν ταμίας Ζεὺς ἐν Ὀλύμπῳ͵ 
πολλὰ δ΄ ἀέλπτως κραίνουσι θεοί· 
καὶ τὰ δοκηθέντ΄ οὐκ ἐτελέσθη͵ 
τῶν δ΄ ἀδοκήτων πόρον ηὗρε θεός. 
τοιόνδ΄ ἀπέβη τόδε πρᾶγμα.
