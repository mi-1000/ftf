Ταῦτα εἰπὼν, καὶ ἑαυτῷ τὸν τύπον τοῦ
σταυροῦ περιγράψας, ἐχώρει πρὸς τὴν πληγὴν, οὐδὲν
παρατρέψας τοῦ χρώματος, οὐδ´ ἀλλοιώσας τι
τῆς τοῦ προσώπου φαιδρότητος. Διέκειτο γὰρ οὐχ
ὡς δημίῳ ἐντεύξεσθαι μέλλων, ἀλλ´ ὡς ἀγγέλων
χερσὶν ἑαυτὸν παραθήσεσθαι οὓς, εὐθὺς αὐτὸν νεοσφαγῆ
παραλαβόντας πρὸς τὴν μακαρίαν ζωὴν
μεταθήσειν ὥσπερ τὸν Λάζαρον. Τίς ἐκείνου τοῦ
δήμου τὴν βοὴν διηγήσεται; Ποία βροντὴ τοσοῦτον
ἐκ νεφῶν ἦχον ἐπαφῆκε τῇ γῇ, ὅσος ἐκ τῶν κάτω
τότε πρὸς οὐρανὸν ἀνεδόθη; Τοῦτό ἐστι τὸ στάδιον 
ἐκείνου τοῦ στεφανίτου. Αὕτη ἐπεῖδεν ἡ ἡμέρα τὸ
θαυμαστὸν ἐκεῖνο θέαμα, ὃ οὐκ ἠμαύρωσεν ὁ χρόνος,
οὐδὲ ἐξέλυσεν ἡ συνήθεια· οὐκ ἐνίκησεν ἡ τῶν
ἐπιγινομένων ὑπερβολή. Ὥσπερ γὰρ τὸν ἥλιον ἀεὶ
καθορῶντες, ἀεὶ θαυμάζομεν· οὕτω καὶ τοῦ ἀνδρὸς
ἐκείνου ἀεὶ νεαρὰν τὴν μνήμην ἔχομεν. Εἰς μνημόσυνον
γὰρ αἰώνιον ἔσται δίκαιος, καὶ παρὰ τοῖς ἐπὶ
γῆς, ἕως ἐστὶν ἡ γῆ, καὶ ἐν τοῖς οὐρανοῖς, καὶ παρὰ
τῷ δικαίῳ κριτῇ· ᾧ ἡ δόξα καὶ τὸ κράτος εἰς τοὺς
αἰῶνας τῶν αἰώνων. Ἀμήν.
