Καταλείψωμεν τοὺς ἔξωθεν, καὶ ἐπέλθωμεν τὸ τῶν τρισχιλίων
ὑπόδειγμα· τὸ πρῶτον τῶν Χριστιανῶν
ζηλώσωμεν σύνταγμα· ὅπως ἦν αὐτοῖς ἅπαντα κοινὰ,
ὁ βίος, ἡ ψυχὴ, ἡ συμφωνία, ἡ τράπεζα κοινὴ,
ἀδιαίρετος ἀδελφότης, ἀγάπη ἀνυπόκριτος, τὰ πολλὰ σώματα
ἓν ἐργαζομένη·  τὰς διαφόρους ψυχὰς εἰς
μίαν ὁμόνοιαν ἁρμόζουσα. Πολλὰ τῆς φιλαδελφίας ἔχεις
ἐκ Παλαιᾶς Διαθήκης καὶ ἐκ τῆς Νέας τὰ
ὑποδείγματα. Πρεσβύτην ἐὰν ἴδῃς λιμώττοντα, μετάστειλαι
καὶ θρέψον, ὡς Ἰωσὴφ τὸν Ἰακώβ. Ἐχθρὸν
ἐὰν εὕρῃς στενούμενον, μὴ ἐπιβάλῃς τῇ ὀργῇ τῇ κατεχούσῃ
τὴν ἄμυναν· ἀλλὰ θρέψον ὡς ἐκεῖνος τοὺς
ἀδελφοὺς τοὺς πωλήσαντας. Ἐὰν ἐντύχῃς νεωτέρῳ
καταπονουμένῳ, οὕτω δάκρυσον, ὡς ἐκεῖνος τὸν Βενιαμὶν
τὸν τοῦ γήρως υἱόν. Πειράζει καὶ σὲ
τυχὸν ἡ πλεονεξία, ὡς τὸν Ἰωσὴφ ἡ δέσποινα· ἕλκει
σε τῶν ἱματίων, ἵνα τῆς ἐντολῆς καταφρονήσῃς, καὶ
φιλήσῃς μᾶλλον ἐκείνην τὴν φιλόχρυσον καὶ φιλόκοσμον
παρὰ τὸ τοῦ Δεσπότου πρόσταγμα. Ὅταν δὴ
ἔλθῃ λογισμὸς τῇ ἐντολῇ ἐκείνῃ πολεμῶν, καὶ τὸν
σώφρονα νοῦν εἰς τὴν φιλαργυρίαν ἐπισπώμενος,
τῆς φιλαδελφίας καταναγκάζων ἀμελεῖν, καὶ κατέχων πρὸς αὐτὴν, 
πρόσριψον καὶ σὺ τὰ ἱμάτια, ὀργισθεὶς ἀναχώρησον· φύλαξον
τῷ Κυρίῳ τὴν πίστιν, ὡς ἐκεῖνος τῷ Πεντεφρῇ· ἐν ἑνὶ ἐνιαυτῷ τὴν
ἔνδειαν οἰκονόμησον, ὡς ἐκεῖνος ἐν τοῖς ἑπτά. Μὴ τὰ πάντα
τῇ ἡδονῇ, δός τι καὶ τῇ ψυχῇ. Καὶ δύο σοι νόμισον
εἶναι θυγατέρας· τὴν εὐπάθειαν τὴν ἐνθάδε, καὶ τὴν
ζωὴν τὴν ἐν τοῖς οὐρανοῖς. Εἰ μὴ θελήσῃς τὰ πάντα
δοῦναι τῇ κρείττονι, μέρισον γοῦν ἐξ ἴσης τῇ τε ἀκολάστῳ
παιδὶ καὶ τῇ σώφρονι. Μὴ τὴν ἐνταῦθα διαγωγὴν ὑπέρπλουτον δείξῃς, 
γυμνὴν δὲ τὴν ἄλλην καὶ ῥακίοις ἠμφιεσμένην, ἡνίκα ἂν δέῃ σε τῷ Χριστῷ
παραστῆναι, καὶ εἰς ὄψιν ἐλθεῖν τοῦ κριτοῦ,
νύμφης ἔχουσαν σχῆμα, καὶ κλῆσιν τὴν κατ´ ἀρετὴν
ζωήν. Μὴ τοίνυν ἄμορφον καὶ ἄκοσμον παραστήσῃς 
τῷ νυμφίῳ τὴν νύμφην, ἵνα μὴ θεασάμενος
ἀποκλίνῃ τὸ πρόσωπον, καὶ ἰδὼν μισήσῃ, καὶ τὴν
συνάφειαν ἀπαρνήσηται. Ἀλλὰ στείλας αὐτὴν τῷ
προσήκοντι κόσμῳ, τήρησον εὔμορφον τῇ προθεσμίᾳ
τῶν γάμων· ἵνα καὶ αὐτὴ μετὰ τῶν φρονίμων παρθένων
ἀνάψῃ τὴν λαμπάδα, ἔχουσα τὸ πῦρ τῆς
γνώσεως ἄσβεστον, καὶ μὴ λείπουσα τῶν κατορθωμάτων τὸ ἔλαιον· 
ἵν´ ἔργοις ἡ θεοφορουμένη προφητεία βεβαιωθῇ, ἐφαρμόσῃ δὲ
καὶ τῇ σῇ ψυχῇ τὸ λεχθέν· Παρέστη ἡ βασίλισσα ἐκ δεξιῶν σου, ἐν
ἱματισμῷ διαχρύσῳ περιβεβλημένη, πεποικιλμένη. Ἄκουσον, 
θύγατερ, καὶ ἴδε, καὶ κλῖνον τὸ
οὖς σου, καὶ ἐπιθυμήσει ὁ βασιλεὺς τοῦ κάλλους σου. 
Ταῦτα γὰρ γενικῶς προανεφώνησεν ὁ
Ψαλμῳδὸς, τοῦ γενικοῦ σώματος προκηρύσσων τὴν
ὥραν· ἐφαρμόσει δὲ κυρίως καὶ τῇ ἑκάστου ψυχῇ,
εἴπερ ἐκ τῶν καθ´ ἕκαστον ἔχει ἡ Ἐκκλησία τὸσύστημα.
Προνόησόν μοι λογικῶς τὸ παρὸν καὶ τὸ μέλλον,
ὃ μὴ διὰ κέρδος αἰσχρὸν προδῷς. Καταλείψει σε
σῶμα, τὸ σὸν γνώρισμα τῷ βίῳ. Εἰς δὴ τὴν
ἐπιφάνειαν τοῦ προσδοκωμένου κριτοῦ, καὶ ἀναμφιβόλως ἥξοντος, ἀποκλείσεις
μὲν σεαυτῷ τὴν τῶν τιμῶν δόσιν καὶ τὴν ἐπουράνιον δόξαν, ἀνοίξεις
δὲ πῦρ ἄσβεστον, καὶ γέενναν, καὶ κολαστήρια, καὶ
πικροὺς ἐν ὀδύναις αἰῶνας, ἀντὶ μακρᾶς καὶ μακαρίας ζωῆς. 
Μή με νομίσῃς, ὥσπερ μητέρα τινὰ ἢ
τροφὸν, ψευδῆ σοι μορμολύκεια ἐπισείειν, ὥσπερ
ἐκεῖναι ποιεῖν περὶ τοὺς νηπίους τῶν παίδων εἰώθασιν· ὅταν
θρηνῶσιν ἄτακτα καὶ ἀπέραντα, δι´ ἐπιπλάστων διηγημάτων
κατασιγάζουσιν. Ταῦτα δὲ οὐ μῦθος, ἀλλὰ λόγος ἀψευδεῖ προκεκηρυγμένος
φωνῇ. Καὶ ἴσθι γε ἀκριβῶς κατὰ τὴν εὐαγγελικὴν
πρόῤῥησιν, ἰῶτα ἓν ἢ μία κεραία οὐ μὴ παρέλθῃ.
Ἀλλὰ καὶ σῶμα τὸ ἐν θήκαις ἀφανισθὲν ἀναστήσεται, καὶ ψυχὴ ἡ αὐτὴ ἡ τῷ
θανάτῳ ἀποκλεισθεῖσα, πάλιν ἐνοικήσει τῷ σώματι. Καὶ τῶν βεβιωμένων
ἔλεγχος ἀκριβὴς παραστήσεται, οὐκ ἄλλων
μαρτυρούντων, ἀλλ´ αὐτῆς μαρτυρούσης τῆς συνειδήσεως. 
Ἑκάστῳ δὲ τὰ πρὸς ἀξίαν παρὰ τοῦ δικαίου κριτοῦ ἀντιμετρηθήσεται. 
Αὐτῷ πρέπει δόξα, κράτος καὶ προσκύνησις, εἰς τοὺς αἰῶνας τῶν
αἰώνων. Ἀμήν.
