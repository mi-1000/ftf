Ἐπιθυμεῖ ἡ ἀνθρώπου ψυχή, καὶ δέδιεν, καὶ λυπεῖται, 
καὶ φθονεῖ, καὶ ἄλλοις συνέχεται παντοδαποῖς
καὶ ἀλλοκότοις παθήμασιν· στάσιν ὁρᾷς πικρὰν καὶ
ἀκήρυκτον· τοιοῦτόν μοι διηγοῦ τὸν πόλεμον, τὸν δὲ
Μηδικὸν ἔα· ταύτην μοι διηγοῦ τὴν νόσον, τὸν δὲ
λοιμὸν ἔα. Εἰπέ, τίνι ἐπιτρέψω τὴν στρατηγίαν καὶ
τὴν ἴασιν; Ἱπποκράτην δὲ ἔα τοῖς σώμασιν καὶ Θεμιστοκλέα
τῇ θαλάττῃ· λέγε τὸν ψυχῆς ἰατρόν, λέγε
τὸν στρατηγόν. Κἂν ἀπορῇς ἀνδρῶν, ἐπὶ τοὺς θεοὺς
ἴθι. Ἔρου μὴ περὶ γῆς δῃουμένης, μήτε περὶ θαλάττης
λῃστευομένης, μηδὲ περὶ τειχῶν πολιορκουμένων,
μηδὲ περὶ σωμάτων φθειρομένων· σμικρὰ ταῦτα, ἐφήμερα
ταῦτα. Τμηθήσεται λήϊον, κἂν Πελοποννήσιοι
ἀπόσχωνται· λῃστευθήσεται θάλαττα, κἂν Ἀθηναῖοι
μὴ ναυμαχῶσιν· καταβαλεῖ τὰ τείχη, καὶ εἰ μὴ
Φίλιππος, ἀλλ´ ὁ χρόνος· φθαρήσεται τὰ σώματα, κἂν
ἀπέλθῃ ὁ λοιμός·
ἀνδρὸς δὲ ἀρετή, πάλιν ἐλθεῖν οὔτε λεϊστή,
οὐθ´ ἑλετή.
Περὶ ταύτης ἔρου δή, ὅτε ψυχὴ τέμνεται, λῃστεύεται, 
πολιορκεῖται, νοσεῖ· χρησμοῦ σοι δεῖ, μαντείας σοι
δεῖ, εὖξαι τῷ θεῷ·
κλῦθί μευ, ἀργυρότοξε, ὃς Χρύσην ἀμφιβέβηκας,
κλῦθι, ὦ Ἄπολλον, καὶ Ζεῦ, καὶ εἴ τις ἄλλος θεὸς ἰατικὸς
ψυχῆς νοσούσης,
εἴ ποτέ τοι χαρίεντ´ ἐπὶ νηὸν ἔρεψα,
εἰ δήποτέ τοι κατὰ πίονα μηρί´ ἔκηα.
Ἀκούσεται ὁ Ἀπόλλων τοιαῦτα εὐχομένου θᾶττον, ἢ
τοῦ Χρύσου. Οὐ γὰρ ἐπὶ λοιμὸν παρακαλεῖς τὸν θεόν,
οὐδὲ ἐπὶ τοξείαν ὀϊστῶν θανατηφόρων, οὐδὲ ἐπὶ φθορὰν
κυνῶν καὶ ἀνδρῶν καὶ ὀρέων· οὐ γὰρ ταῦτα ἔργα
μουσικοῦ θεοῦ, καὶ σοφοῦ καὶ μαντικοῦ. Ὅμηρος δὲ
αὐτῷ προσέθηκεν τὴν φήμην, αἰνιττόμενος τὴν ἡλίου
ἀκτῖνα δι´ ἀέρος χωροῦσαν ὀϊστοῦ θᾶττον, ἀκρατοτέραν
τῆς τῶν σωμάτων συμμετρίας. Ἐμοὶ δὲ ᾀδέτω εἴτε
καὶ Ὅμηρος, εἴτε Ἡσίοδος, εἴτε τις ἄλλος ποιητὴς δαιμόνιος, 
θεὸν Παιᾶνα ψυχῆς παθημάτων· ἄξια ταῦτα
τοῦ Ἀπόλλωνος, ἄξια τοῦ Διός.
