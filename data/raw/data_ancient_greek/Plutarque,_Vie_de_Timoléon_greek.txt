Ἐν τοιαύτῃ δὲ γηροτροφούμενος τιμῇ μετ'εὐνοίας
ὥσπερ πατὴρ  κοινός, ἐκ μικρᾶς προφάσεως τῷ χρόνῳ
συνεφαψαμένης ἐτελεύτησεν. ἡμερῶν δὲ δοθεισῶν, τοῖς μὲν
Συρακοσίοις εἰς τὸ παρασκευάσαι τὰ περὶ τὴν ταφήν, τοῖς δὲ
περιοίκοις καὶ ξένοις εἰς τὸ συνελθεῖν, τά τ'ἄλλα λαμπρᾶς
χορηγίας ἔτυχε, καὶ τὸ λέχος οἱ ψήφῳ τῶν νεανίσκων
προκριθέντες ἔφερον  κεκοσμημένον διὰ τῶν Διονυσίου
τυραννείων τότε κατεσκαμμένων. προὔπεμπον δὲ πολλαὶ
μυριάδες ἀνδρῶν καὶ γυναικῶν, ὧν ὄψις μὲν ἦν ἑορτῇ
πρέπουσα, πάντων ἐστεφανωμένων καὶ καθαρὰς ἐσθῆτας
φορούντων, φωναὶ δὲ καὶ δάκρυα, συγκεκραμένα τῷ
μακαρισμῷ τοῦ τεθνηκότος, οὐ τιμῆς ἀφοσίωσιν οὐδὲ
λειτουργίαν ἐκ προβουλεύματος, ἀλλὰ πόθον δίκαιον.
ἐπεδείκνυντο καὶ χάριν ἀληθινῆς εὐνοίας. τέλος δὲ τῆς κλίνης
ἐπὶ τὴν πυρὰν τεθείσης, Δημήτριος, ὃς ἦν μεγαλοφωνότατος
τῶν τότε κηρύκων,  γεγραμμένον ἀνεῖπε κήρυγμα τοιοῦτον· 
"ὁ δῆμος τῶν Συρακοσίων Τιμολέοντα Τιμοδήμου Κορίνθιον.
θάπτει μὲν διακοσίων μνῶν, ἐτίμησε δ'εἰς τὸν
ἅπαντα χρόνον ἀγῶσι μουσικοῖς ἱππικοῖς γυμνικοῖς, ὅτι τοὺς
τυράννους καταλύσας, καὶ τοὺς βαρβάρους καταπολεμήσας, 
καὶ τὰς μεγίστας τῶν ἀναστάτων πόλεων οικίσας, 
ἀπέδωκε τοὺς νόμους  τοῖς Σικελιώταις." ἐποιήσαντο δὲ τὴν
ταφὴν τοῦ σώματος ἐν ἀγορᾷ, καὶ στοὰς ὕστερον περιβαλόντες
καὶ παλαίστρας ἐνοικοδομήσαντες, γυμνάσιον  τοῖς νέοις
ἀνῆκαν καὶ Τιμολεόντειον προσηγόρευσαν. αὐτοὶ δὲ χρώμενοι
πολιτείᾳ καὶ νόμοις οὓς ἐκεῖνος κατέστησεν, ἐπὶ πολὺν χρόνον
εὐδαιμονοῦντες διετέλεσαν.
