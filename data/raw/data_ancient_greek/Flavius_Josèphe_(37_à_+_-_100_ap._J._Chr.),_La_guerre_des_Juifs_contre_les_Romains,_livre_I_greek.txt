Προῄει δ' αὐτῷ πρὸς τὸ χαλεπώτερον ἡ νόσος
ἅτε δὴ τῶν ἀρρωστημάτων ἐν γήρᾳ καὶ ἀθυμίᾳ
ἐπιπεσόντων· ἦν μὲν γὰρ ἤδη σχεδὸν ἐτῶν
ἑβδομήκοντα, τεταπείνωτο δὲ τὴν ψυχὴν ταῖς περὶ
τῶν τέκνων συμφοραῖς, ὡς μηδ' ἐν ὑγιείᾳ τι τῶν
ἡδέων προσίεσθαι. Τῆς νόσου δ' ἦν ἐπίτασις ζῶν
Ἀντίπατρος, ὃν οὐκ ἐν παρέργῳ, ῥαίσας δὲ προῄρητο
ἀνελεῖν.
Γίνεται δ' ἐν ταῖς συμφοραῖς αὐτῷ καὶ
δημοτική τις ἐπανάστασις. Δύο ἦσαν σοφισταὶ κατὰ
τὴν πόλιν μάλιστα δοκοῦντες ἀκριβοῦν τὰ πάτρια καὶ
διὰ τοῦτο ἐν παντὶ τῷ ἔθνει μεγίστης ἠξιωμένοι δόξης, 
Ἰούδας τε υἱὸς Σεπφεραίου καὶ Ματθίας ἕτερος
Μαργάλου.  Τούτοις οὐκ ὀλίγοι προσῄεσαν τῶν
νέων ἐξηγουμένοις τοὺς νόμους, καὶ συνεῖχον
ὁσημέραι τῶν ἡβώντων στρατόπεδον. Οἳ τότε τὸν
βασιλέα πυνθανόμενοι ταῖς ἀθυμίαις ὑπορρέοντα καὶ
τῇ νόσῳ λόγον καθίεσαν εἰς τοὺς γνωρίμους, ὡς ἄρα
καιρὸς ἐπιτηδειότατος εἴη τιμωρεῖν ἤδη τῷ θεῷ καὶ τὰ
κατασκευασθέντα παρὰ τοὺς πατρίους νόμους ἔργα
κατασπᾶν.  Ἀθέμιτον γὰρ εἶναι κατὰ τὸν ναὸν ἢ
εἰκόνας ἢ προτομὰς ἢ ζῴου τινὸς ἐπώνυμον ἔργον
εἶναι· κατεσκευάκει δ' ὁ βασιλεὺς ὑπὲρ τὴν μεγάλην
πύλην ἀετὸν χρυσοῦν· ὃν δὴ τότε παρῄνουν ἐκκόπτειν
οἱ σοφισταί, καλὸν εἶναι λέγοντες, εἰ καί τις γένοιτο
κίνδυνος, ὑπὲρ τοῦ πατρίου νόμου θνήσκειν· τοῖς γὰρ
οὕτω τελευτῶσιν ἀθάνατόν τε τὴν ψυχὴν καὶ τὴν ἐν
ἀγαθοῖς αἴσθησιν αἰώνιον παραμένειν, τοὺς δὲ
ἀγενεῖς καὶ τῆς ἑαυτῶν σοφίας ἀπείρους ἀγνοοῦντας
φιλοψυχεῖν καὶ πρὸ τοῦ δι' ἀρετῆς τὸν ἐκ νόσου
θάνατον αἱρεῖσθαι.
Ἅμα δὲ τοῖς ἐκείνων λόγοις διεφημίσθη καὶ
θνήσκειν ὁ βασιλεύς, ὥστε θαρραλεώτερον ἥπτοντο
τῆς ἐπιχειρήσεως οἱ νέοι. Μέσης γοῦν ἡμέρας καὶ
πολλῶν κατὰ τὸ ἱερὸν ἀναστρεφομένων σχοίνοις
παχείαις καθιμήσαντες σφᾶς αὐτοὺς ἀπὸ τοῦ τέγους
τὸν χρυσοῦν ἀετὸν ἐξέκοπτον πελέκεσιν. 
Ἠγγέλθη δ' εὐθέως τῷ βασιλέως στρατηγῷ, 
κἀκεῖνος μετὰ χειρὸς οὐκ ὀλίγης ἀναδραμὼν περὶ
τεσσαράκοντα νεανίας συλλαμβάνει καὶ κατήγαγεν
πρὸς βασιλέα.  Πυνθανομένῳ δ' αὐτῷ πρῶτον, εἰ
τολμήσειαν τὸν χρυσοῦν ἀετὸν ἐκκόπτειν, 
ὡμολόγουν. Ἔπειτα, τίνος κελεύσαντος, ἀπεκρίναντο
τοῦ πατρίου νόμου. Τί δ' οὕτως γεγήθασιν
διερωτήσαντος, ἀναιρεῖσθαι μέλλοντες ἔλεγον, ὅτι
πλειόνων ἀγαθῶν ἀπολαύσουσιν μετὰ τὴν τελευτήν.
Ἐπὶ τούτοις ὁ βασιλεὺς δι' ὑπερβολὴν ὀργῆς
κρείττων τῆς νόσου γενόμενος πρόεισιν εἰς
ἐκκλησίαν, καὶ πολλὰ τῶν ἀνδρῶν κατηγορήσας ὡς
ἱεροσύλων καὶ προφάσει τοῦ νόμου πειραζόντων τι
μεῖζον ἠξίου κολάζειν ὡς ἀσεβεῖς.  Ὁ δὲ δῆμος
δείσας μὴ διὰ πολλῶν ὁ ἔλεγχος ἔλθῃ, παρεκάλει
πρῶτον μὲν τοὺς ὑποθεμένους τὴν πρᾶξιν, ἔπειτα
τοὺς ἐν αὐτῇ συλληφθέντας κολάσαντα τοῖς λοιποῖς
τὴν ὀργὴν ἀφιέναι. Πείθεται μόλις ὁ βασιλεύς, καὶ
τοὺς μὲν καθιμήσαντας ἑαυτοὺς ἅμα τοῖς σοφισταῖς
κατέκαυσε ζῶντας, τοὺς λοιποὺς δὲ τῶν
συλληφθέντων παρέδωκεν τοῖς ὑπηρέταις ἀνελεῖν.
Ἔνθεν αὐτοῦ τὸ σῶμα πᾶν ἡ νόσος
διαλαβοῦσα ποικίλοις πάθεσιν ἐμερίζετο· πυρετὸς μὲν
γὰρ ἦν οὐ λάβρος, κνησμὸς δὲ ἀφόρητος τῆς
ἐπιφανείας ὅλης καὶ κόλου συνεχεῖς ἀλγηδόνες περί
τε τοὺς πόδας ὥσπερ ὑδρωπιῶντος οἰδήματα τοῦ τε
ἤτρου φλεγμονὴ καὶ δὴ αἰδοίου σηπεδὼν σκώληκας
γεννῶσα, πρὸς τούτοις ὀρθόπνοια καὶ δύσπνοια καὶ
σπασμοὶ πάντων τῶν μελῶν, ὥστε τοὺς
ἐπιθειάζοντας ποινὴν εἶναι τῶν σοφιστῶν τὰ
νοσήματα λέγειν.  Ὁ δὲ παλαίων τοσούτοις
πάθεσιν ὅμως τοῦ ζῆν ἀντείχετο σωτηρίαν τε ἤλπιζεν
καὶ θεραπείας ἐπενόει· διαβὰς γοῦν τὸν Ἰορδάνην τοῖς
κατὰ Καλλιρρόην ἐχρῆτο θερμοῖς· ταῦτα δ' ἔξεισι μὲν
εἰς τὴν Ἀσφαλτῖτιν λίμνην, ὑπὸ γλυκύτητος δ' ἐστὶ καὶ
πότιμα. Δόξαν δὲ ἐνταῦθα τοῖς ἰατροῖς ἐλαίῳ θερμῷ
πᾶν ἀναθάλψαι τὸ σῶμα χαλασθὲν εἰς πλήρη πύελον
ἐκλύει καὶ τοὺς ὀφθαλμοὺς ὡς τεθνεὼς ἀνέστρεψεν. 
Θορύβου δὲ τῶν θεραπευόντων γενομένου πρὸς
μὲν τὴν φωνὴν ἀνήνεγκεν, εἰς δὲ τὸ λοιπὸν ἀπογνοὺς
τὴν σωτηρίαν τοῖς τε στρατιώταις ἀνὰ πεντήκοντα
δραχμὰς ἐκέλευσεν διανεῖμαι καὶ πολλὰ χρήματα τοῖς
ἡγεμόσι καὶ τοῖς φίλοις.
Αὐτὸς δὲ ὑποστρέφων εἰς Ἱεριχοῦντα
παραγίνεται μελαγχολῶν ἤδη, καὶ μόνον οὐκ
ἀπειλῶν αὐτῷ τῷ θανάτῳ προέκοπτεν εἰς ἐπιβολὴν
ἀθεμίτου πράξεως· τοὺς γὰρ ἀφ' ἑκάστης κώμης
ἐπισήμους ἄνδρας ἐξ ὅλης Ἰουδαίας συναγαγὼν εἰς
τὸν καλούμενον ἱππόδρομον ἐκέλευσεν συγκλεῖσαι. 
Προσκαλεσάμενος δὲ Σαλώμην τὴν ἀδελφὴν καὶ
τὸν ἄνδρα ταύτης Ἀλεξᾶν “οἶδα, ἔφη, Ἰουδαίους τὸν
ἐμὸν ἑορτάσοντας θάνατον, δύναμαι δὲ πενθεῖσθαι δι' 
ἑτέρων καὶ λαμπρὸν ἐπιτάφιον ἔχειν, ἂν ὑμεῖς
θελήσητε ταῖς ἐμαῖς ἐντολαῖς ὑπουργῆσαι. Τούσδε
τοὺς φρουρουμένους ἄνδρας ἐπειδὰν ἐκπνεύσω
τάχιστα κτείνατε περιστήσαντες τοὺς στρατιώτας, ἵνα
πᾶσα Ἰουδαία καὶ πᾶς οἶκος ἄκων ἐπ' ἐμοὶ δακρύσῃ.”
Ταῦτα ἐνετέλλετο, καὶ παρὰ τῶν ἐν Ῥώμῃ
πρέσβεων ἧκον ἐπιστολαί, δι' ὧν Ἀκμὴ μὲν
ἀνῃρημένη κελεύσαντος Καίσαρος ἐδηλοῦτο, θανάτῳ
δ' Ἀντίπατρος κατάκριτος· ἔγραφόν γε μὴν ὡς, εἰ καὶ
φυγαδεύειν αὐτὸν ἐθελήσειεν ὁ πατήρ, ἐπιτρέποι
Καῖσαρ.  Ὁ δὲ βραχὺ μὲν πρὸς τὴν εὐθυμίαν
ἀνήνεγκεν, αὖθις δέ, καὶ γὰρ ἐνδείᾳ τροφῆς καὶ βηχὶ
σπασμώδει διετείνετο, τῶν ἀλγηδόνων ἡσσηθεὶς
φθάσαι τὴν εἱμαρμένην ἐπεβάλλετο. Λαβὼν δὲ μῆλον
ᾔτησεν καὶ μαχαίριον, εἰώθει γὰρ ἀποτέμνων ἐσθίειν, 
ἔπειτα περιαθρήσας μή τις ὁ κωλύων εἴη, ἐπῆρεν τὴν
δεξιὰν ὡς πλήξων ἑαυτόν. Προσδραμὼν δὲ ἐκώλυσεν
Ἀχίαβος ὁ ἀνεψιὸς αὐτοῦ τὴν χεῖρα κατασχών. 
Οἰμωγὴ δ' εὐθέως ἤρθη μεγίστη κατὰ τὸ
βασίλειον ὡς οἰχομένου βασιλέως, καὶ ταχέως
ἀκούσας Ἀντίπατρος ἀναθαρρεῖ τε καὶ γεγηθὼς τοὺς
φύλακας ἱκέτευεν ἐπὶ χρήμασιν ἐξαφεῖναι λύσαντας
αὐτόν. Ὁ δὲ ἡγεμὼν οὐ μόνον ἐκώλυσεν, ἀλλὰ καὶ
βασιλεῖ δραμὼν ἀνήγγειλεν τὴν ἐπιβουλήν. 
Ἀνέκραγεν δ' ἐκεῖνος ἰσχυρότερον τῆς νόσου καὶ
παραχρῆμα πέμψας τοὺς δορυφόρους ἀποκτείνει τὸν
Ἀντίπατρον. Θάψαι δὲ τὸν νεκρὸν αὐτοῦ προστάξας
ἐν Ὑρκανίᾳ πάλιν τὰς διαθήκας ἐπανορθοῦται, καὶ
διάδοχον μὲν Ἀρχέλαον τὸν πρεσβύτατον υἱὸν
ἀδελφὸν δὲ Ἀντιπάτρου γράφει, τετράρχην δὲ
Ἀντίπαν.
Μετὰ δὲ τὴν ἀναίρεσιν τοῦ παιδὸς ἐπιβιοὺς
πέντε ἡμέρας τελευτᾷ, βασιλεύσας ἀφ' οὗ μὲν
ἀποκτείνας Ἀντίγονον ἐκράτησεν τῶν πραγμάτων
ἔτη τέσσαρα καὶ τριάκοντα, ἀφ' οὗ δὲ ὑπὸ Ῥωμαίων
ἀπεδείχθη βασιλεὺς ἑπτὰ καὶ τριάκοντα, καὶ κατὰ μὲν
τὰ ἄλλα πάντα τύχῃ δεξιᾷ χρησάμενος, εἰ καί τις
ἄλλος, ὅστις κατεκτήσατο βασιλείαν ἰδιώτης ὢν καὶ
τοσούτῳ χρόνῳ φυλάξας ἰδίοις τέκνοις κατέλιπεν, ἐν
δὲ τοῖς κατ' οἶκον ἀτυχέστατος.  Πρὶν δὲ γνῶναι
τὴν τελευτὴν αὐτοῦ τὸ στρατιωτικὸν προελθοῦσα
μετὰ τἀνδρὸς ἡ Σαλώμη διαφῆκεν τοὺς δεσμώτας, οὓς
κτείνειν ὁ βασιλεὺς ἐνετείλατο, μεταπεισθῆναι τὸν
βασιλέα λέγουσα καὶ πάλιν ἀναπέμπειν ἕκαστον εἰς
τὰ ἴδια. Τούτων δ' οἰχομένων ἐδήλουν ἤδη τοῖς
στρατιώταις καὶ συνῆγον αὐτοὺς εἰς ἐκκλησίαν μετὰ
τοῦ λοιποῦ πλήθους ἐν τῷ κατὰ Ἱεριχοῦντα
ἀμφιθεάτρῳ.  Ἔνθα παρελθὼν Πτολεμαῖος ὁ καὶ
τὸν σημαντῆρα δακτύλιον παρὰ τοῦ βασιλέως
πεπιστευμένος τόν τε βασιλέα κατευδαιμονίζει καὶ τὸ
πλῆθος παρακαλεῖ καὶ τὴν ἀπολειφθεῖσαν τοῖς
στρατιώταις ἀνεγίνωσκεν ἐπιστολήν, ἐν ᾗ πολλὰ περὶ
τῆς εἰς τὸν διάδοχον εὐνοίας παρεκάλει.  Μετὰ δὲ
τὴν ἐπιστολὴν λύσας τὰς ἐπιδιαθήκας ἀνεγίνωσκεν, 
ἐν αἷς Φίλιππος μὲν τοῦ Τράχωνος καὶ τῶν
γειτνιώντων χωρίων κληρονόμος, τετράρχης δ', ὡς
προείπαμεν, Ἀντίπας, βασιλεὺς δ' Ἀρχέλαος
ἀπεδείκνυτο.  Τούτῳ δὲ τόν τε δακτύλιον τὸν
ἑαυτοῦ Καίσαρι φέρειν ἐνετέλλετο καὶ τὰς διοικήσεις
τῆς βασιλείας σεσημασμένας· κύριον γὰρ ἁπάντων
ὧν διατάξειεν καὶ βεβαιωτὴν τῶν διαθηκῶν εἶναι
Καίσαρα· τά γε μὴν λοιπὰ κατὰ τὰς προτέρας
διαθήκας φυλάττειν.
Βοὴ δ' εὐθὺς ἐγένετο τῶν Ἀρχελάῳ
συνηδομένων, καὶ κατὰ στῖφος οἱ στρατιῶται μετὰ τοῦ
πλήθους προσιόντες ὑπισχνοῦντο μὲν τὴν ἑαυτῶν
εὔνοιαν, συνηύχοντο δὲ καὶ τὴν παρὰ τοῦ θεοῦ, καὶ
μετὰ ταῦτα πρὸς ταφὴν ἐτρέποντο τοῦ βασιλέως. 
Παρέλιπεν δ' οὐδὲν Ἀρχέλαος εἰς πολυτέλειαν, 
ἀλλὰ πάντα τὸν βασιλικὸν κόσμον προήνεγκεν
συμπομπεύσοντα τῷ νεκρῷ· κλίνη μὲν γὰρ ὁλόχρυσος
ἦν διάλιθος, στρωμνὴ δὲ ἁλουργὶς ποικίλη, τὸ σῶμα δ' 
ἐπ' αὐτῆς πορφύρᾳ κεκαλυμμένον, καὶ διάδημα μὲν
ἐπέκειτο τῇ κεφαλῇ, στέφανος δ' ὑπὲρ αὐτοῦ χρυσοῦς, 
τὸ δὲ σκῆπτρον παρὰ τὴν δεξιάν.  Καὶ περὶ τὴν
κλίνην οἵ τε υἱεῖς καὶ τὸ πλῆθος τῶν συγγενῶν, ἐφ' οἷς
οἱ δορυφόροι καὶ τὸ Θρᾴκιον στῖφος Γερμανοί τε καὶ
Γαλάται διεσκευασμένοι πάντες ὡς εἰς πόλεμον. 
Προῆγεν δ' ἡ λοιπὴ δύναμις ὡπλισμένη τοῖς
ἡγεμόσιν καὶ ταξιάρχοις ἀκολουθοῦντες ἐν κόσμῳ, 
πεντακόσιοι δὲ ἐπ' αὐτοῖς τῶν οἰκετῶν καὶ
ἀπελευθέρων ἀρωματοφόροι. Σταδίους δ' ἐκομίσθη τὸ
σῶμα ἑβδομήκοντα εἰς Ἡρώδειον, ὅπου κατὰ τὰς ἐντολὰς
ἐτάφη. Καὶ τὰ μὲν περὶ Ἡρώδην τοιοῦτον ἔσχεν πέρας.
