Ποῖ τὶς τράπηται; τίνα εὕρῃ ἐκεχειρίαν; ποίαν
Ὀλυμπίαν; τίνα Νεμέαν; Καλὰ μὲν τὰ Ἀθήνησιν Διονύσια
καὶ Παναθήναια, ἀλλὰ ἑορτάζουσιν μισοῦντες
καὶ μισούμενοι· πόλεμόν μοι λέγεις, οὐχ ἑορτήν. Καλαὶ
καὶ ἐν Λακεδαίμονι αἱ Γυμνοπαιδίαι, καὶ τὰ Ὑακίνθια,
καὶ οἱ χοροί· ἀλλὰ Ἀγησίλαος Λυσάνδρῳ φθονεῖ, καὶ
Ἀγησίπολις Ἄγιν μισεῖ, καὶ Κινάδων τοῖς βασιλεῦσιν
ἐπιβουλεύει, καὶ Φάλανθος τοῖς ἐφόροις, καὶ Παρθενίαι
Σπαρτιάταις· οὐ πιστεύω τῇ ἑορτῇ, πρὶν τοὺς
ἑορταστὰς ἴδω φίλους. Οὗτος ἀληθινῆς ἐκεχειρίας νόμος
καὶ τρόπος, ὑπὸ νομοθέτῃ τῷ θεῷ τεταγμένος, ὃν
οὐκ ἔστιν μὴ κτησάμενον φιλίαν ἰδεῖν, οὐδ´ ἂν πολλάκις
τὶς σπείσηται, οὐδ´ ἂν πολλάκις ἀναγράψηται τὰ
Ὀλυμπιάσιν, καὶ Ἰσθμοῖ, καὶ Νέμεα. Εἴσω δεῖ ἐπὶ
τὴν ψυχὴν τὸ κήρυγμα ἐλθεῖν, εἴσω τὴν ἐκεχειρίαν· 
ἕως δὲ ἄσπονδος καὶ ἀκήρυκτος ὁ ἐν ψυχῇ πόλεμος,
ἄφιλος ἡ ψυχὴ μένει, ἐχθρά, σκυθρωπή. Ταῦτα αἱ
Ποιναί, ταῦτα αἱ Ἐρινύες, τὰ δράματα, αἱ τραγῳδίαι.
Διώκωμεν τὴν ἐκεχειρίαν, παρακαλῶμεν φιλοσοφίαν·
ἡκέτω, σπενδέσθω, κηρυττέτω.
