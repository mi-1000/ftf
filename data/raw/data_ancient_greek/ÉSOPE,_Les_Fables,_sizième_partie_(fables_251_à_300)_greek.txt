Πέρδιξ καὶ ἄνθρωπος. 
Πέρδικά τις θηρεύσας ἤμελλε σφάξαι. Ἡ δὲ ἱκέτευε λέγουσα· "Ἔασόν
με ζῆν καὶ ἀντ' ἐμοῦ πολλὰς πέρδικας ἐγώ σοι κυνηγήσω." Ὁ δὲ
εἶπεν· "Δι' αὐτὸ τοῦτο μᾶλλόν σε θύσω, ὅτι τοὺς συνήθεις καὶ φίλους
σοι ἐνεδρεῦσαι θέλεις." Ὅτι ὁ κατὰ φίλων αὐτοῦ δολίας μηχανὰς
συντιθεὶς αὐτὸς ἐν ταῖς ἐνέδραις τῶν κινδύνων ἐμπεσεῖται. 
Πέρδιξ καὶ κυνηγέτης.
Πέρδικα δὲ τις κυνηγέτης ἀγρεύσας
ἔμελλεν αὐτὸς τοῦ καταθῦσαι ταύτην.  
Ἡ δὲ ἐθρήνει ταῦτα οὕτως βοῶσα·  
Ἔασόν με ζῆν, κυνηγέτα περδίκων,  
ὅπως σοι κἀγὼ πέρδιξ πολλὰς προσάξω.  
Ὁ δὲ πρὸς αὐτὴν οὕτως ἀνταπεκρίθη·  
Διὰ γὰρ τοῦτο μᾶλλον ἐγώ σε θύσω,  
ὅτι φίλους σοὺς προσενεδρεῦσαι θέλεις. 
Ὁ μῦθος δηλοῖ ὅτι ὁ κατὰ τῶν ἑαυτοῦ φίλων δολίας μηχανὰς
συντιθεὶς αὐτὸς ἐν ταῖς ἐνέδραις τῶν κινδύνων ἐμπεσεῖται.
