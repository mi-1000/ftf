Πάντων δὲ πάσχειν ἔλεγεν οἰκτρότατα τὰς ἤδη
δοκούσας ἀφεῖσθαι τῆς δίκης, εἶτ´ αὖθις συλλαμβανομένας·
αὗται δ´ ἦσαν, ὧν εἴς τινας ἐκγόνους ἢ παῖδας ἡ
ποινὴ περιῆλθεν. ὁπότε γάρ τις ἐκείνων ἀφίκοιτο καὶ
περιτύχοι, προσέπιπτεν ὀργῇ καὶ κατεβόα καὶ τὰ σημεῖα
τῶν παθῶν ἐδείκνυεν, ὀνειδίζουσα καὶ διώκουσα φεύγειν
καὶ ἀποκρύπτεσθαι βουλομένην οὐ δυναμένην δέ. ταχὺ
γὰρ μετέθεον οἱ κολασταὶ πρὸς τὴν δίκην καὶ ἐξ ἀρχῆς
ἀπῆγον ὀλοφυρομένας τῷ προγινώσκειν τὴν τιμωρίαν.
ἐνίαις δὲ καὶ πολλὰς ἅμα τῶν ἐκγόνων ἔλεγε συνηρτῆσθαι
καθάπερ μελίττας ἢ νυκτερίδας ἀτεχνῶς ἐχομένας καὶ
τετριγυίας ὑπὸ μνήμης καὶ ὀργῆς ὧν ἔπαθον δι´ αὐτάς.
ἔσχατα δ´ ὁρῶντος αὐτοῦ τὰς ἐπὶ δευτέραν γένεσιν
τρεπομένας ψυχὰς εἴς τε ζῷα παντοδαπὰ καμπτομένας
βίᾳ καὶ μετασχηματιζομένας ὑπὸ τῶν ταῦτα δημιουργούντων,
ὀργάνοις τισὶ καὶ πληγαῖς τὰ μὲν κολλώντων
μέρη καὶ συνελαυνόντων, τὰ δ´ ἀποστρεφόντων, ἔνια δ´
ἐκλεαινόντων καὶ ἀφανιζόντων παντάπασιν, ὅπως ἐφαρμόσειεν
ἑτέροις ἤθεσι καὶ βίοις, ἐν ταύταις φανῆναι τὴν
Νέρωνος, τά τ´ ἄλλα κακῶς ἔχουσαν ἤδη καὶ διαπεπαρμένην
ἥλοις διαπύροις. προκεχειρισμένων δὲ καὶ ταύτῃ τῶν
δημιουργῶν Πινδαρικῆς ἐχίδνης εἶδος, ἐν ᾧ
κυηθεῖσαν καὶ διαφαγοῦσαν τὴν μητέρα βιώσεσθαι, φῶς
ἔφασκεν ἐξαίφνης διαλάμψαι μέγα καὶ φωνὴν ἐκ τοῦ
φωτὸς γενέσθαι προστάττουσαν εἰς ἄλλο γένος ἡμερώτερον
μεταβαλεῖν, ᾠδικόν τι μηχανησαμένους περὶ ἕλη καὶ
λίμνας ζῷον· ὧν μὲν γὰρ ἠδίκησε δεδωκέναι δίκας, ὀφείλεσθαι
δέ τι καὶ χρηστὸν αὐτῷ παρὰ θεῶν, | ὅτι τῶν
ὑπηκόων τὸ βέλτιστον καὶ θεοφιλέστατον γένος ἠλευθέρωσε
τὴν Ἑλλάδα.
Μέχρι μὲν οὖν τούτων εἶναι θεατής· ὡς δ´ ἀναστρέφειν
ἔμελλεν, ἐν παντὶ γενέσθαι κακῷ διὰ φόβον· γυναῖκα
γὰρ αὐτοῦ λαβομένην θαυμαστὴν τὸ εἶδος καὶ τὸ μέγεθος
‘δεῦρο δή’ εἰπεῖν ‘οὗτος, ὅπως ἕκαστα μᾶλλον μνημονεύσῃς’,
καί τι ῥαβδίον, ὥσπερ οἱ ζωγράφοι, διάπυρον
προσάγειν· ἑτέραν δὲ κωλύειν, αὐτὸν δ´ ὥσπερ ὑπ´ ἴυγγος
ἐξαίφνης σπασθέντα πνεύματι νεανικῷ σφόδρα καὶ βιαίῳ
τῷ σώματι προσπεσεῖν καὶ ἀναβλέψαι σχεδὸν ἐπ´ αὐτοῦ τοῦ μνήματος.
