ΠΡΟΒΛΗΜΑ Ι
Διὰ τί τὰ κρέα σήπεται μᾶλλον ὑπὸ τὴν σελήνην ἢ τὸν ἥλιον.
Εὐθύδημος ὁ Σουνιεὺς ἑστιῶν ἡμᾶς σῦν ἄγριον
εὐμεγέθη παρέθηκεν· ἐπιθαυμασάντων δὲ τῶν παρόντων,
ἄλλον ἔφη πολὺ μείζονα κομιζόμενον ὑπὸ τῆς σελήνης
διαφθαρῆναι καὶ σφόδρα γε περὶ τῆς αἰτίας διαπορεῖν· οὐ
γὰρ εἰκὸς εἶναι μὴ τὸν ἥλιον μᾶλλον τὰ κρέα σήπειν θερμότερον
ὄντα τῆς σελήνης. | ὁ δὲ Σάτυρος ‘οὐ τοῦτ´’ ἔφη
‘μάλιστα θαυμάσειεν ἄν τις, ἀλλὰ μᾶλλον τὸ ὑπὸ τῶν
κυνηγῶν γινόμενον· ὅταν γὰρ ἢ σῦν ἢ ἔλαφον καταβαλόντες
πόρρωθεν εἰς πόλιν ἀποστέλλωσι, χαλκοῦν ἐμπηγνύουσιν
ἧλον ὡς βοηθοῦντα πρὸς τὴν σῆψιν.’
Ὡς οὖν ἐπαυσάμεθα δειπνοῦντες καὶ πάλιν ὁ Εὐθύδημος
ἐπεμνήσθη τοῦ διαπορηθέντος, Μοσχίων ἔφησεν
ὁ ἰατρὸς τὴν σῆψιν τῆξιν εἶναι καὶ ῥύσιν σαρκὸς εἰς
ὑγρὸν φθορᾷ μεταβαλούσης, καὶ ὅλως ὑγραίνεσθαι τὰ
σηπόμενα· θερμασίαν δὲ πᾶσαν, ἂν μὲν ᾖ μαλακὴ καὶ
πραεῖα, κινεῖν τὰ ὑγρὰ καὶ κωλύειν, ἂν δ´ ᾖ πυρώδης,
τοὐναντίον ἀπισχναίνειν τὰς σάρκας. ἐκ δὲ τούτων φανερὸν
εἶναι τὸ ζητούμενον· τὴν γὰρ σελήνην ἠρέμα χλιαίνουσαν
ἀνυγραίνειν τὰ σώματα, τὸν δ´ ἥλιον ἀναρπάζειν
μᾶλλον ἐκ τῶν σωμάτων τὸ νοτερὸν διὰ τὴν πύρωσιν· πρὸς
ὃ καὶ τὸν Ἀρχίλοχον εἰρηκέναι φυσικῶς 
‘ἔλπομαι, πολλοὺς μὲν αὐτῶν Σείριος καθαυανεῖ
ὀξὺς ἐλλάμπων·’
ἔτι δὲ σαφέστερον Ὅμηρον ἐπὶ τοῦ Ἕκτορος, ᾧ κειμένῳ
νεφέλην τινὰ σκιερὰν ὁ Ἀπόλλων ἐπήγαγεν, 
‘μὴ πρὶν μένος ἠελίοιο
σκήλῃ ἀμφὶ περὶ χρόα ἴνεσιν ἠδὲ μέλεσσιν·’
τὴν δὲ σελήνην ἀδρανεστέρας ἀφιέναι τὰς αὐγάς·
‘μέλας γὰρ αὐταῖς οὐ πεπαίνεται βότρυς’
κατὰ τὸν Ἴωνα.
Λεχθέντων δὲ τούτων, ἐγώ ‘τἄλλα μέν’ ἔφην
‘εἴρηται καλῶς· τῇ δὲ ποσότητι καὶ τῷ μᾶλλον καὶ
ἧττον τῆς θερμασίας κρίνειν τὸ σύμπαν οὐ δεῖ· καὶ
γὰρ ἥλιον ὁρῶμεν ἧττον ἐν τῷ χειμῶνι θάλποντα καὶ
μᾶλλον ἐν τῷ θέρει σήποντα τὰ σώματα· τοὐναντίον
δ´ ὤφειλε ποιεῖν, εἰ μαλακότητι τῆς θερμασίας αἱ σήψεις
ἐγίνοντο· νυνὶ δ´, ὅτε μᾶλλον ἐντείνει τὸ καῦμα, θᾶσσον
διαφθείρει τὰς σάρκας. οὐκοῦν οὐδ´ ἡ σελήνη δι´ ἔνδειαν
ἀλέας καὶ ἀσθένειαν εἰς σῆψιν ἄγει τὰ νεκρὰ τῶν σωμάτων,
ἀλλ´ ἰδιότητα μᾶλλον αἰτιατέον τοῦ φερομένου ῥεύματος
ἀπ´ αὐτῆς. ὅτι γὰρ οὐ μίαν ἔχει ποιότητα πᾶν τὸ θερμόν,
αὐτῷ μόνῳ τῷ μᾶλλον καὶ ἧττον διαφέρουσαν, ἀλλ´ εἰσὶ
πάμπολλαι τοῦ πυρὸς δυνάμεις οὐθὲν ἀλλήλαις ἐοικυῖαι,
δῆλον ἀπὸ τῶν προχειροτάτων. οἱ μὲν γὰρ χρυσοχόοι διὰ
τῆς ἀχυρίνης φλογὸς ἐργάζονται τὸν χρυσόν, οἱ δ´ ἰατροὶ
μάλιστα τῇ κληματίνῃ τὰ συνεψόμενα τῶν φαρμάκων
ὑποχλιαίνουσιν· πρὸς δὲ τὴν τοῦ ὑέλου μάλαξιν καὶ τύπωσιν
εὐάρμοστον εἶναι δοκεῖ τὸ μυρίκινον· τὸ δ´ ἀπὸ τῆς
ἐλαίας τὰ μὲν σώματα ταῖς πυρίαις εὖ διατίθησι, τοῖς
δὲ βαλανείοις πολέμιόν ἐστιν καὶ λυμαίνεται τὴν πινάκωσιν
αὐτῶν καὶ τοὺς θεμελίους ὑποκαιόμενον· ὅθεν οἱ
χαρίεντες ἀγορανόμοι τοὺς ἐργολαβοῦντας οὐκ ἐῶσιν
ἐλαΐνοις ξύλοις χρῆσθαι, καθάπερ οὐδ´ αἴρας ἐμβαλεῖν εἰς
τὴν ὑπόκαυσιν, αἱ γὰρ ἀπὸ τούτων ἀναθυμιάσεις καρηβαρίας
καὶ σκοτώματα τοῖς λουομένοις ἐμποιοῦσιν. οὐδὲν
οὖν θαυμαστόν ἐστιν καὶ τὴν σελήνην τοῦ ἡλίου διαφέρειν,
τοῦ μὲν ξηραντικὰ τῆς δὲ χαλαστικὰ καὶ κινητικὰ τῶν
ἐν τοῖς σώμασιν ὑγρῶν ἀφιείσης ῥεύματα. διὸ τὰ
μὲν νήπια παντάπασιν αἱ τίτθαι δεικνύναι πρὸς τὴν
σελήνην φυλάττονται· πλήρη γὰρ ὑγρότητος ὄντα, καθάπερ
τὰ χλωρὰ τῶν ξύλων, σπᾶται καὶ διαστρέφεται.
τοὺς δὲ κατακοιμηθέντας ἐν αὐγῇ σελήνης μόλις ἐξανισταμένους
οἷον ἐμπλήκτους ταῖς αἰσθήσεσι καὶ ναρκώδεις
ὁρῶμεν· ἡ γὰρ ὑγρότης ὑπὸ τῆς σελήνης διαχεομένη
βαρύνει τὰ σώματα. λέγεται δὲ καὶ πρὸς εὐτοκίαν συνεργεῖν,
ὅταν ᾖ διχόμηνος, ἀνέσει τῶν ὑγρῶν μαλακωτέρας
παρέχουσα τὰς ὠδῖνας. ὅθεν οἶμαι καὶ τὴν Ἄρτεμιν |
Λοχείαν καὶ Εἰλείθυιαν, οὐκ οὖσαν ἑτέραν ἢ τὴν σελήνην,
ὠνομάσθαι. Τιμόθεος δ´ ἄντικρύς φησιν  
’διὰ κυάνεον πόλον ἄστρων,
διά τ´ ὠκυτόκοιο σελάνας.‘
γίνεται δὲ καὶ περὶ τὰ ἄψυχα τῶν σωμάτων ἐπίδηλος ἡ
τῆς σελήνης δύναμις· τῶν τε γὰρ ξύλων τὰ τεμνόμενα ταῖς
πανσελήνοις ἀποβάλλουσιν οἱ τέκτονες ὡς ἁπαλὰ καὶ
μυδῶντα ταχέως δι´ ὑγρότητα, τούς τε πυροὺς οἱ γεωργοῦντες
σπεύδουσι φθίνοντος τοῦ μηνὸς ἐκ τῆς ἅλω συναίρειν,
ἵνα παγέντες τῇ ξηρότητι μᾶλλον πρὸς τὸν χρόνον
ἀντέχωσιν· οἱ δ´ ἀκμῇ τῆς σελήνης διακομιζόμενοι κόπτονται
μάλιστα διὰ τὴν ὑγρότητα μαλακώτεροι γινόμενοι.
λέγουσι δὲ καὶ τἄλευρον ἐν ταῖς πανσελήνοις ζυμοῦσθαι
βέλτιον· ἡ γὰρ ζύμωσις ὀλίγον ἀποδεῖ σῆψις
εἶναι· κἂν ἀποβάλῃ τὸ μέτρον, ἐπὶ τὴν αὐτὴν φθορὰν
ἀραιοῦσα καὶ λεπτύνουσα τὸ φύραμα προήγαγεν. αἱ δὲ
σηπόμεναι σάρκες οὐδὲν ἄλλο πάσχουσιν ἤ, τοῦ συνεκτικοῦ
πνεύματος μεταβάλλοντος εἰς ὑγρόν, ἐξαραιοῦνται καὶ
ῥέουσιν. ταὐτὸ δὲ καὶ τὸν ἀέρα πάσχοντα θεωροῦμεν·
δροσοβολεῖ γὰρ ταῖς πανσελήνοις μάλιστα διατηκόμενος,
ὥς που καὶ Ἀλκμὰν ὁ μελοποιὸς αἰνιττόμενος τὴν δρόσον
ἀέρος θυγατέρα καὶ σελήνης 
’οἷα‘ φησί ’Διὸς θυγάτηρ Ἔρσα τρέφει καὶ δίας Σελάνας.‘
οὕτω πανταχόθεν μαρτυρεῖται τὸ τῆς σελήνης φῶς
ἀνυγραντικὴν ἔχον καὶ μαλακτικὴν δύναμιν.’
‘Ὁ δὲ χαλκοῦς ἧλος, εἴ γε διελαυνόμενος, ὥς φασιν,
ἀσηπτότερα διατηρεῖ τὰ κρέα, φαίνεται μὲν ἔχων καὶ
στυπτικὸν ἐν αὑτῷ· τῷ γὰρ ἰῷ πρὸς τὰ τοιαῦτα χρῶνται
τῶν φαρμάκων ἰατροί, καὶ τούς γε διατρίβοντας ἐν τοῖς
χαλκωρυχείοις ἱστοροῦσιν ὠφελεῖσθαι τὰ ὄμματα καὶ
βλεφαρίδας ἐκφύειν τοὺς ἀποβεβληκότας, ἡ γὰρ ἀπιοῦσα
τῆς χαλκίτιδος ἄχνη καὶ ἐμπίπτουσα τοῖς βλεφάροις
ἀδήλως ἀναστέλλει τὰ ῥεύματα καὶ περιστύφει τὸ δάκρυον·
διὸ καί φασιν ’εὐήνορα‘ καὶ ’νώροπα χαλκὸν‘
ὑπὸ τοῦ ποιητοῦ προσαγορεύεσθαι.
Ἀριστοτέλης δὲ καὶ τὰ τραύματά φησιν τὰ
ἀπὸ τῶν χαλκῶν ἐπιδορατίδων καὶ μαχαιρῶν ἧττον
εἶναι δυσαλγῆ καὶ ῥᾴον´ ἰᾶσθαι τῶν ἀπὸ τοῦ σιδήρου διὰ
τὸ φαρμακῶδες ἔχειν τι τὸν χαλκὸν ἐν ἑαυτῷ καὶ τοῦτο
ταῖς πληγαῖς εὐθὺς ἐναπολείπειν. ὅτι δὲ καὶ τῷ σήποντι
τὸ στῦφον καὶ τὸ θεραπεῦον τῷ φθείροντι τὴν
ἐναντίαν ἔχει δύναμιν, οὐκ ἄδηλον. εἰ μή τις ἄρα τῇ διελάσει
φαίη τὸν ἧλον ἐφ´ ἑαυτὸν τὰ ὑγρὰ συνάγειν, ἐπιφορᾶς
ἀεὶ γινομένης πρὸς τὸ πάσχον· διὸ καὶ περὶ αὐτὸν
ἐκεῖνον τὸν τόπον οἷόν τινα μώλωπα καὶ σπῖλον ὁρᾶσθαί
φασιν, καὶ λόγον ἔχει τὴν ἄλλην σάρκα διαμένειν ἀπαθῆ,
τῆς φθορᾶς ἐκεῖ συντρεχούσης.’
