θεοῖσι δεικνὺς ἔργον· οὐ γὰρ ἄν ποτε
κακὸς φανείην σοί γε πιστεύσας, πάτερ.
Καλῶς τελευτᾷς, κἀπὶ τοῖσδε τὴν χάριν
ταχεῖαν, ὦ παῖ, πρόσθες, ὡς πρὶν ἐμπεσεῖν
σπαραγμὸν ἤ τιν´ οἶστρον, ἐς πυράν με θῇς.
Ἄγ´ ἐγκονεῖτ´, αἴρεσθε· παῦλά τοι κακῶν
αὕτη, τελευτὴ τοῦδε τἀνδρὸς ὑστάτη.
Ἀλλ´ οὐδὲν εἴργει σοὶ τελειοῦσθαι τάδε,
ἐπεὶ κελεύεις κἀξαναγκάζεις, πάτερ.
Ἄγε νυν, πρὶν τήνδ´ ἀνακινῆσαι
νόσον, ὦ ψυχὴ σκληρά, χάλυβος
λιθοκόλλητον στόμιον παρέχους´,
ἀνάπαυε βοήν, ὡς ἐπίχαρτον
τελέους´ ἀεκούσιον ἔργον.
Αἴρετ´, ὀπαδοί, μεγάλην μὲν ἐμοὶ
τούτων θέμενοι συγγνωμοσύνην,
μεγάλην δὲ θεῶν ἀγνωμοσύνην
εἰδότες ἔργων τῶν πρασσομένων,
οἳ φύσαντες καὶ κλῃζόμενοι
πατέρες τοιαῦτ´ ἐφορῶσι πάθη.
Τὰ μὲν οὖν μέλλοντ´ οὐδεὶς ἐφορᾷ,
τὰ δὲ νῦν ἑστῶτ´ οἰκτρὰ μὲν ἡμῖν,
αἰσχρὰ δ´ ἐκείνοις,
χαλεπώτατα δ´ οὖν ἀνδρῶν πάντων
τῷ τήνδ´ ἄτην ὑπέχοντι.
Λείπου μηδὲ σύ, παρθέν´, ἀπ´ οἴκων,
μεγάλους μὲν ἰδοῦσα νέους θανάτους,
πολλὰ δὲ πήματα καὶ καινοπαθῆ·
κοὐδὲν τούτων ὅ τι μὴ Ζεύς.
