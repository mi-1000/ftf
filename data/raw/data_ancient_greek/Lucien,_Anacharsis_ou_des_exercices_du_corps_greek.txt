Ὁ Λυκοῦργος δὲ καὶ αὐτός, ὦ Σόλων, ἐμαστιγοῦτο
ἐφ´ ἡλικίας, ἢ ἐκπρόθεσμος ὢν ἤδη τοῦ
ἀγῶνος ἀσφαλῶς τὰ τοιαῦτα ἐνεανιεύσατο;
Πρεσβύτης ἤδη ὢν ἔγραψε τοὺς νόμους αὐτοῖς
Κρήτηθεν ἀφικόμενος. ἀποδεδημήκει δὲ παρὰ
τοὺς Κρῆτας, ὅτι ἤκουεν εὐνομωτάτους εἶναι,
Μίνωος τοῦ Διὸς νομοθετήσαντος ἐν αὐτοῖς.
Τί οὖν, ὦ Σόλων, οὐχὶ καὶ σὺ ἐμιμήσω Λυκοῦργον
καὶ μαστιγοῖς τοὺς νέους; καλὰ γὰρ καὶ
ταῦτα καὶ ἄξια ὑμῶν ἐστιν.
Ὅτι ἡμῖν ἱκανά, ὦ Ἀνάχαρσι, ταῦτα τὰ
γυμνάσια οἰκεῖα ὄντα· ζηλοῦν δὲ τὰ ξενικὰ οὐ
πάνυ ἀξιοῦμεν.
Οὔκ; ἀλλὰ συνίης, οἶμαι, οἷόν τί ἐστι μαστιγοῦσθαι
γυμνὸν ἄνω τὰς χεῖρας ἐπαίροντα μηδενὸς
ἕνεκα ὠφελίμου ἢ αὐτῷ ἑκάστῳ ἢ κοινῇ τῇ πόλει.
ὡς ἔγωγε ἤν ποτε ἐπιδημήσω τῇ Σπάρτῃ καθ´
ὃν καιρὸν ταῦτα δρῶσι, δοκῶ μοι τάχιστα καταλευσθήσεσθαι
δημοσίᾳ πρὸς αὐτῶν, ἐπιγελῶν
ἑκάστοις, ὁπόταν ὁρῶ τυπτομένους καθάπερ
κλέπτας ἢ λωποδύτας ἤ τι ἄλλο τοιοῦτον ἐργασαμένους.
ἀτεχνῶς γὰρ ἐλλεβόρου δεῖσθαί μοι
δοκεῖ ἡ πόλις αὐτῶν καταγέλαστα ὑφ´ αὑτῆς πάσχουσα.
Μὴ ἐρήμην, ὦ γενναῖε, μηδὲ τῶν ἀνδρῶν ἀπόντων
μόνος αὐτὸς λέγων οἴου κρατεῖν· ἔσται γάρ
τις ὁ καὶ ὑπὲρ ἐκείνων σοι τὰ εἰκότα ἐν Σπάρτῃ
ἀντερῶν.
Πλὴν ἀλλὰ ἐπείπερ ἐγὼ τὰ ἡμέτερά σοι διεξελήλυθα,
σὺ δὲ οὐ πάνυ ἀρεσκομένῳ αὐτοῖς
ἔοικας, οὐκ ἄδικα αἰτήσειν ἔοικα παρὰ σοῦ ὡς
καὶ αὐτὸς ἐν τῷ μέρει διεξέλθῃς πρός με ὃν
τρόπον ὑμεῖς οἱ Σκύθαι διασκεῖτε τοὺς νέους τοὺς
παρ´ ὑμῖν καὶ οἷστισι γυμνασίοις ἀνατρέφετε καὶ
ὅπως ὑμῖν ἄνδρες ἀγαθοὶ γίγνονται.
Δικαιότατα μὲν οὖν, ὦ Σόλων, καὶ ἔγωγε
διηγήσομαι τὰ Σκυθῶν νόμιμα, οὐ σεμνὰ ἴσως
οὐδὲ καθ´ ὑμᾶς, οἵ γε οὐδὲ κατὰ κόρρης παταχθῆναι
τολμήσαιμεν ἂν μίαν πληγήν· δειλοὶ γάρ
ἐσμεν· ἀλλὰ εἰρήσεταί γε ὁποῖα ἂν ᾖ. εἰς αὔριον
μέντοι, εἰ δοκεῖ, ὑπερβαλώμεθα τὴν συνουσίαν,
ὡς ἅ τε αὐτὸς ἔφης ἔτι μᾶλλον ἐννοήσαιμι καθ´
ἡσυχίαν ἅ τε χρὴ εἰπεῖν συναγάγοιμι τῇ μνήμῃ
ἐπελθών. τὸ δὲ νῦν ἔχον ἀπίωμεν ἐπὶ τούτοις·
ἑσπέρα γὰρ ἤδη.
