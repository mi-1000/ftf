« Ὁ δὲ χόνδρος πόθεν;  Μεγαρόθεν ἢ Θετταλικός; » 
Ὅθεν καὶ Μυρτίλος ἐστίν. » 
Καὶ ὁ Οὐλπιανὸς 
« Παύομαι, ἔφη, ἐσθίων, ἕως ἄν με διδάξῃς παρὰ τίσιν εἴρηνται οὗτοι οἱ χόνδροι.» 
Καὶ ὁ Αἰμιλιανὸς ἔφη· 
« Ἀλλ´ οὐ φθονήσω σοι. Ὁρῶν γὰρ λαμπροτάτην δείπνου παρασκευὴν βούλομαί σε δίκην
ἀλεκτρυόνος ἐμφορηθέντα τοῦ χόνδρου κορύξασθαι καὶ διδάσκειν ἡμᾶς περὶ ὧν
μέλλομεν ἐδεσμάτων μεταλαμβάνειν. » 
Καὶ ὃς δυσχεράνας ἔφη· 
« Πόθεν σοι καὶ τὰ ἐδέσματα; Μὴ γὰρ ἀναπαύσασθαι ἔστι ζητοῦντα ἀεί  τι
πρὸς τοὺς ὀψιμαθεῖς τούτους σοφιστάς; » 
« Ἀλλὰ μήν, ἔφη, καὶ περὶ τούτου σοι τὸν λόγον, ὁ Αἰμιλιανός, ἀποδώσω. Λέξω δὲ
πρῶτον περὶ τοῦ χόνδρου Ἀντιφάνους παρατιθέμενος ἐξ Ἀντείας τάδε·
Ἐν ταῖς σπυρίσι δὲ τί ποτ´ ἔνεστιν, φίλτατε;
Ἐν ταῖς τρισὶν μὲν χόνδρος ἀγαθὸς Μεγαρικός.
Οὐ Θετταλικὸν τὸν χρηστὸν εἶναί φασι δέ;
Τῆς  Φοινίκης 
σεμίδαλις, ἐκ πολλῆς σφόδρ´ ἐξηττημένη.
Τὸ δ´ αὐτὸ τοῦτο δρᾶμα φέρεται καὶ ὡς Ἀλέξιδος ἐν ὀλίγοις σφόδρα
διαλλάττον. Ἐν δὲ Πονήρᾳ πάλιν ὁ Ἄλεξις·
Καὶ χόνδρος ἔνδον ἐστὶ Θετταλικὸς πολύς.
Χόνδρον δὲ εἴρηκε τὸ ῥόφημα Ἀριστοφάνης ἐν Δαιταλεῦσιν οὕτως·
Ἢ χόνδρον ἕψων εἶτα μυῖαν ἐμβαλὼν
ἐδίδου ῥοφεῖν ἄν.
Καὶ σεμιδάλεως δὲ μέμνηται, εἰ καὶ μὴ τὰ μαρτύρια κρατῶ, Στράττις ἐν
Ἀνθρωπορέστῃ καὶ Ἄλεξις ἐν Ἰσοστασίῳ.  Τὴν γενικὴν δὲ σεμιδάλιδος εἴρηκεν
ὁ Στράττις ἐν τῷ αὐτῷ δράματι οὕτω·
Τῶν δὲ διδύμων ἐκγόνων
σεμιδάλιδος ...
Τὰ δὲ ἐδέσματα ὠνόμασεν Ἀντιφάνης ἐν Διδύμοις οὑτωσί·
Ἀπέλαυσα πολλῶν καὶ καλῶν ἐδεσμάτων
πιών τε προπόσεις τρεῖς ἴσως ἢ τέτταρας
ἐστρηνίων πως, καταβεβρωκὼς σιτία
ἴσως ἐλεφάντων τεττάρων.
Ἐχέτω τέλος καὶ ἥδε ἡ βίβλος ἐπὶ τοῖς λόγοις τοῖς περὶ τῶν ἐδεσμάτων ἔχουσα τὴν
καταστροφήν.  Ἀρχὴν γὰρ τοῦ δείπνου ἀπὸ τῶν ἑξῆς ποιησόμεθα.  Οὐ πρότερόν
γε, ὦ Ἀθήναιε, πρὶν ἡμῖν διελθεῖν καὶ τὸ τοῦ Ἱππολόχου τὸ Μακεδονικὸν συμπόσιον. 
Ἀλλ´ εἰ τοῦτό σοι φίλον, ὦ Τιμόκρατες, οὕτω παρασκευαζώμεθα.
