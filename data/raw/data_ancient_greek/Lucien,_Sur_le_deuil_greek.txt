Χώματα μὲν γὰρ καὶ πυραμίδες καὶ στῆλαι
καὶ ἐπιγράμματα πρὸς ὀλίγον διαρκοῦντα πῶς οὐ
περιττὰ καὶ παιδιαῖς προσεοικότα;
καίτοι καὶ
ἀγῶνας ἔνιοι διέθεσαν καὶ λόγους ἐπιταφίους
εἶπον ἐπὶ τῶν μνημάτων ὥσπερ συναγορεύοντες
ἢ μαρτυροῦντες παρὰ τοῖς κάτω δικασταῖς τῷ νεκρῷ.
Ἐπὶ πᾶσι τούτοις τὸ περίδειπνον, καὶ πάρεισιν
οἱ προσήκοντες καὶ τοὺς γονέας παραμυθοῦνται
τοῦ τετελευτηκότος καὶ πείθουσι γεύσασθαι, οὐκ
ἀηδῶς μὰ Δία οὐδ´ αὐτοὺς ἀναγκαζομένους, ἀλλὰ
ἤδη ὑπὸ λιμοῦ τριῶν ἑξῆς ἡμερῶν ἀπηυδηκότας.
καί, "Μέχρι μὲν τίνος, ὦ οὗτος, ὀδυρόμεθα;
ἔασον ἀναπαύσασθαι τοὺς τοῦ μακαρίτου δαίμονας·
εἰ δὲ καὶ τὸ παράπαν κλάειν διέγνωκας,
αὐτοῦ γε τούτου ἕνεκα χρὴ μὴ ἀπόσιτον εἶναι,
ἵνα καὶ διαρκέσῃς πρὸς τοῦ πένθους τὸ μέγεθος."
τότε δὴ τότε ῥαψωδοῦνται πρὸς ἁπάντων δύο τοῦ
Ὁμήρου στίχοι·
καὶ γάρ τ´ ἠΰκομος Νιόβη ἐμνήσατο σίτου·
καὶ
γαστέρι δ´ οὔπως ἐστὶ νέκυν πενθῆσαι Ἀχαιούς.
οἱ δὲ ἅπτονται μέν, αἰσχυνόμενοι δὲ τὰ πρῶτα
καὶ δεδιότες εἰ φανοῦνται μετὰ τὴν τελευτὴν τῶν
φιλτάτων τοῖς ἀνθρωπίνοις πάθεσιν ἐμμένοντες.
Ταῦτα καὶ πολὺ τούτων γελοιότερα εὕροι τις
ἂν ἐπιτηρῶν ἐν τοῖς πένθεσι γιγνόμενα διὰ τὸ
τοὺς πολλοὺς τὸ μέγιστον τῶν κακῶν τὸν θάνατον
οἴεσθαι.
