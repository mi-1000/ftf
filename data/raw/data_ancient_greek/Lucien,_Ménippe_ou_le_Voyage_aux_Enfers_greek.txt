ΨΗΦΙΣΜΑ
"Ἐπειδὴ πολλὰ καὶ παράνομα οἱ πλούσιοι
δρῶσι παρὰ τὸν βίον ἁρπάζοντες καὶ βιαζόμενοι
καὶ πάντα τρόπον τῶν πενήτων καταφρονοῦντες,
"Δεδόχθω τῇ βουλῇ καὶ τῷ δήμῳ, ἐπειδὰν
ἀποθάνωσι, τὰ μὲν σώματα αὐτῶν κολάζεσθαι
καθάπερ καὶ τὰ τῶν ἄλλων πονηρῶν, τὰς δὲ
ψυχὰς ἀναπεμφθείσας ἄνω εἰς τὸν βίον καταδύεσθαι
εἰς τοὺς ὄνους, ἄχρις ἂν ἐν τῷ τοιούτῳ διαγάγωσι
μυριάδας ἐτῶν πέντε καὶ εἴκοσιν, ὄνοι ἐξ
ὄνων γιγνόμενοι καὶ ἀχθοφοροῦντες καὶ ὑπὸ τῶν
πενήτων ἐλαυνόμενοι, τοὐντεῦθεν δὲ λοιπὸν ἐξεῖναι
αὐτοῖς ἀποθανεῖν.
"Εἶπε τὴν γνώμην Κρανίων Σκελετίωνος Νεκυσιεὺς
φυλῆς Ἀλιβαντίδος."
Τούτου ἀναγνωσθέντος τοῦ ψηφίσματος ἐπεψήφισαν
μὲν αἱ ἀρχαί, ἐπεχειροτόνησε δὲ τὸ
πλῆθος καὶ ἐβριμήσατο ἡ Βριμὼ καὶ ὑλάκτησεν
ὁ Κέρβερος· οὕτω γὰρ ἐντελῆ γίγνεται καὶ κύρια
τὰ ἐγνωσμένα.
Ταῦτα μὲν δή σοι τὰ ἐν τῇ ἐκκλησίᾳ. ἐγὼ δέ,
οὗπερ ἀφίγμην ἕνεκα, τῷ Τειρεσίᾳ προσελθὼν
ἱκέτευον αὐτὸν τὰ πάντα διηγησάμενος εἰπεῖν
πρός με ποῖόν τινα ἡγεῖται τὸν ἄριστον βίον. ὁ
δὲ γελάσαςἔστι δὲ τυφλόν τι γερόντιον καὶ
ὠχρὸν καὶ λεπτόφωνον"Ὦ τέκνον," φησί,
"τὴν μὲν αἰτίαν οἶδά σοι τῆς ἀπορίας ὅτι παρὰ
τῶν σοφῶν ἐγένετο οὐ ταὐτὰ γιγνωσκόντων ἑαυτοῖς·
ἀτὰρ οὐ θέμις λέγειν πρὸς σέ· ἀπείρηται γὰρ
ὑπὸ τοῦ Ῥαδαμάνθυος." "Μηδαμῶς," ἔφην, "ὦ
πατέριον, ἀλλ´ εἰπὲ καὶ μὴ περιίδῃς με σοῦ
τυφλότερον περιιόντα ἐν τῷ βίῳ." ὁ δὲ δή με
ἀπαγαγὼν καὶ πολὺ τῶν ἄλλων ἀποσπάσας
ἤρεμα προσκύψας πρὸς τὸ οὖς φησίν, "Ὁ τῶν
ἰδιωτῶν ἄριστος βίος, καὶ σωφρονέστερος παυσάμενος
τοῦ μετεωρολογεῖν καὶ τέλη καὶ ἀρχὰς
ἐπισκοπεῖν καὶ καταπτύσας τῶν σοφῶν τούτων
συλλογισμῶν καὶ τὰ τοιαῦτα λῆρον ἡγησάμενος
τοῦτο μόνον ἐξ ἅπαντος θηράσῃ, ὅπως τὸ παρὸν
εὖ θέμενος παραδράμῃς γελῶν τὰ πολλὰ καὶ
περὶ μηδὲν ἐσπουδακώς."
ὣς εἰπὼν πάλιν ὦρτο κατ´ ἀσφοδελὸν λειμῶνα.
Ἐγὼ δὲκαὶ γὰρ ἤδη ὀψὲ ἦν"Ἄγε δή, ὦ
Μιθροβαρζάνη," φημί, "τί διαμέλλομεν καὶ οὐκ
ἄπιμεν αὖθις εἰς τὸν βίον"; ὁ δὲ πρὸς ταῦτα,
"Θάρρει," φησίν, "ὦ Μένιππε· ταχεῖαν γάρ σοι
καὶ ἀπράγμονα ὑποδείξω ἀτραπόν." καὶ δὴ
ἀγαγών με πρός τι χωρίον τοῦ ἄλλου ζοφερώτερον
δείξας τῇ χειρὶ πόρρωθεν ἀμαυρὸν καὶ λεπτὸν
ὥσπερ διὰ κλειθρίας φῶς εἰσρέον, "Ἐκεῖνο," ἔφη,
"ἐστὶν τὸ ἱερὸν τὸ Τροφωνίου, κἀκεῖθεν κατίασιν
οἱ ἀπὸ Βοιωτίας. ταύτην οὖν ἄνιθι καὶ εὐθὺς
ἔσῃ ἐπὶ τῆς Ἑλλάδος." ἡσθεὶς δὲ τοῖς εἰρημένοις
ἐγὼ καὶ τὸν μάγον ἀσπασάμενος χαλεπῶς μάλα
διὰ τοῦ στομίου ἀνερπύσας οὐκ οἶδ´ ὅπως ἐν
Λεβαδείᾳ γίγνομαι.
