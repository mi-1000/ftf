Ταῦτα, ὦ φιλότης, ὀλίγα ἐκ πολλῶν δείγματος
ἕνεκα γράψαι ἠξίωσα, καὶ σοὶ μὲν χαριζόμενος,
ἀνδρὶ ἑταίρῳ καὶ φίλῳ καὶ ὃν ἐγὼ πάντων μάλιστα
θαυμάσας ἔχω ἐπί τε σοφίᾳ καὶ τῷ πρὸς ἀλήθειαν
ἔρωτι καὶ τρόπου πραότητι καὶ ἐπιεικείᾳ καὶ
γαλήνῃ βίου καὶ δεξιότητι πρὸς τοὺς συνόντας,
τὸ πλέον δέ, ὅπερ καὶ σοὶ ἥδιον, Ἐπικούρῳ
τιμωρῶν, ἀνδρὶ ὡς ἀληθῶς ἱερῷ καὶ θεσπεσίῳ
τὴν φύσιν καὶ μόνῳ μετ´ ἀληθείας τὰ καλὰ
ἐγνωκότι καὶ παραδεδωκότι καὶ ἐλευθερωτῇ τῶν
ὁμιλησάντων αὐτῷ γενομένῳ. οἶμαι δὲ ὅτι καὶ
τοῖς ἐντυχοῦσι χρήσιμόν τι ἔχειν δόξει ἡ γραφή,
τὰ μὲν διεξελέγχουσα, τὰ δὲ ἐν ταῖς τῶν εὖ
φρονούντων γνώμαις βεβαιοῦσα.
