Μετὰ δὲ τὸν Δόρκωνος τάφον λούει τὸν
Δάφνιν ἡ Χλόη πρὸς τὰς Νύμφας ἀγαγοῦσα {εἰς τὸ ἄντρον
εἰσαγαγοῦσα}. Καὶ αὐτὴ τότε πρῶτον Δάφνιδος ὁρῶντος
ἐλούσατο τὸ σῶμα λευκὸν καὶ καθαρὸν ὑπὸ κάλλους καὶ
οὐδὲν λουτρῶν ἐς κάλλος δεόμενον·  καὶ ἄνθη τε συλλέξαντες, 
ὅσα {ἄνθη} τῆς ὥρας ἐκείνης, ἐστεφάνωσαν τὰ
ἀγάλματα καὶ τὴν τοῦ Δόρκωνος σύριγγα τῆς πέτρας ἐξήρτησαν
ἀνάθημα. Καὶ μετὰ τοῦτο ἐλθόντες ἐπεσκόπουν
τὰς αἶγας καὶ τὰ πρόβατα.  Τὰ δὲ πάντα κατέκειτο
μήτε νεμόμενα μήτε βληχώμενα, ἀλλ´, οἶμαι, τὸν Δάφνιν
καὶ τὴν Χλόην ἀφανεῖς ὄντας ποθοῦντα. Ἐπεὶ γοῦν
ὀφθέντες καὶ ἐβόησαν τὸ σύνηθες καὶ ἐσύρισαν, τὰ μὲν
πρόβατα ἀναστάντα ἐνέμετο, αἱ δὲ αἶγες ἐσκίρτων φριμασσόμεναι, 
καθάπερ ἡδόμεναι σωτηρίᾳ συνήθους αἰπόλου.
Οὐ μὴν ὁ Δάφνις χαίρειν ἔπειθε τὴν ψυχήν, ἰδὼν
τὴν Χλόην γυμνὴν καὶ τὸ πρότερον λανθάνον κάλλος ἐκκεκαλυμμένον. 
Ἤλγει τὴν καρδίαν ὡς ἐσθιομένην ὑπὸ φαρμάκων, 
καὶ αὐτῷ τὸ πνεῦμα ποτὲ μὲν λάβρον ἐξέπνει,
καθάπερ τινὸς διώκοντος αὐτόν, ποτὲ δὲ ἐπέλειπε, καθάπερ
ἐκδαπανηθὲν ἐν ταῖς προτέραις ἐπιδρομαῖς. Ἐδόκει
τὸ λουτρὸν εἶναι τῆς θαλάσσης φοβερώτερον· ἐνόμιζε τὴν
ψυχὴν ἔτι παρὰ τοῖς λῃσταῖς μένειν, οἷα νέος καὶ ἄγροικος
καὶ ἔτι ἀγνοῶν τὸ ἔρωτος λῃστήριον.
