Ἤδη τοίνυν καὶ τὴν προαίρεσιν αὐτὴν ἑκατέρου
πάθους σκοπῶμεν. ἔστι δὲ μισοῦντος μὲν προαίρεσις
κακῶς ποιῆσαι κατὰ δύναμιν (οὕτως ὁρίζονται, διάθεσίν
τινα καὶ προαίρεσιν ἐπιτηρητικὴν τοῦ κακῶς ποιῆσαι),
τῷ φθόνῳ δὲ τοῦτο γοῦν ἄπεστι. πολλοὺς γὰρ οἱ
φθονοῦντες τῶν συνήθων καὶ οἰκείων ἀπολέσθαι μὲν οὐκ
ἂν ἐθέλοιεν οὐδὲ δυστυχῆσαι, βαρύνονται δ´ εὐτυχοῦντας·
καὶ κολούουσι μέν, εἰ δύνανται, τὴν δόξαν αὐτῶν καὶ
λαμπρότητα, συμφορὰς δ´ ἀνηκέστους οὐκ ἂν προσβάλοιεν,
ἀλλ´ ὥσπερ οἰκίας ὑπερεχούσης τὸ ἐπισκοτοῦν
αὐτοῖς καθελόντες ἀρκοῦνται.
