Ἔνθένδε ἐς Θυνιάδα ἀκτὴν εἴκοσιν καὶ
ἑκατόν. Ἀπὸ δὲ Θυνιάδος εἰς Σαλμυδησσὸν
στάδιοι διακόσιοι. Τούτου τοῦ χωρίου μνήμην
πεποίηται Ξενοφῶν ὁ πρεσβύτερος, καὶ μέχρι
τούτου λέγει τὴν στρατιὰν ἐλθεῖν τῶν
Ἑλλήνων, ἧς αὐτὸς ἡγήσατο, ὅτε τὰ
τελευταῖα σὺν Σεύθῃ τῷ Θρᾳκὶ ἐστράτευσεν. 
Καὶ περὶ τῆς ἀλιμενότητος τοῦ χωρίου
πολλὰ ἀνέγραψεν, ὅτι ἐνταῦθα ἐκπίπτει τὰ
πλοῖα χειμῶνι βιαζόμενα, καὶ οἱ Θρᾷκες οἱ
πρόσχωροι ὅτι ὑπὲρ τῶν ναυαγίων ἐν σφίσιν
διαμάχονται. Ἀπὸ δὲ Σαλμυδησσοῦ εἰς
Φρυγίαν στάδιοι τριάκοντα καὶ τριακόσιοι. 
Ἐνθένδε ἐπὶ Κυανέας εἴκοσι καὶ τριακόσιοι. 
Αὗται δὲ αἱ Κυάνεαί εἰσιν, ἃς λέγουσιν οἱ
ποιηταὶ πλαγκτὰς πάλαι εἶναι, καὶ διὰ
τούτων πρώτην ναῦν περᾶσαι τὴν Ἀργώ, 
ἥτις ἐς Κόλχους Ἰάσονα ἤγαγεν. Ἐκ δὲ
Κυανέων ἐπὶ τὸ Ἱερὸν τοῦ Διὸς τοῦ Οὐρίου, 
ἵναπερ τὸ στόμα τοῦ Πόντου, στάδιοι
τεσσαράκοντα. Ἐνθένδε εἰς λιμένα Δάφνης
τῆς Μαινομένης καλουμένης στάδιοι
τεσσαράκοντα. Ἀπὸ δὲ Δάφνης εἰς Βυζάντιον
ὀγδοήκοντα. Τάδε μὲν καὶ τὰ ἀπὸ τοῦ
Βοσπόρου τοῦ Κιμμερίου καλουμένου ἐπὶ
Βόσπορον τὸν Θρᾴκιον καὶ πόλιν Βυζάντιον.
