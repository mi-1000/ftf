καί μοι δοκεῖ ταῦθ´ οὕτω τότε οὐκ ἐκ κολακείας ἀλλ´ ἐπ´ ἀληθείας
τιμηθεὶς λαβεῖν. τά τε γὰρ ἄλλα ὡς ἐλευθέροις σφίσι προσεφέρετο, 
καὶ ἐπειδὴ ὁ μὲν Τιριδάτης αὐτός, παρὰ δὲ δὴ τοῦ
Φραάτου πρέσβεις, ἐφ´ οἷς ἀντενεκάλουν ἀλλήλοις ἀφίκοντο, ἐς τὴν
βουλὴν αὐτοὺς ἐσήγαγε, καὶ μετὰ τοῦτ´ ἐπιτραπεὶς παρ´ αὐτῆς τὴν
διάγνωσιν τὸν μὲν Τιριδάτην τῷ Φραάτῃ οὐκ ἐξέδωκεν, τὸν δ´
υἱὸν αὐτῷ, ὃν πρότερον παρ´ ἐκείνου λαβὼν εἶχεν, ἀπέπεμψεν ἐπὶ
τῷ τούς τε αἰχμαλώτους καὶ τὰ σημεῖα τὰ στρατιωτικὰ τὰ ἔν
τε τῇ τοῦ Κράσσου καὶ ἐν τῇ τοῦ Ἀντωνίου συμφορᾷ ἁλόντα κομίσασθαι.
κἀν τῷ αὐτῷ τούτῳ ἔτει ἀγορανόμον τέ τινα τῶν καταδεεστέρων
ἀποθανόντα Γάιος Καλπούρνιος, καίτοι προηγορανομηκὼς ἐν
τοῖς ἀμείνοσι, διεδέξατο, ὅπερ ἐπ´ οὐδενὸς ἄλλου μνημονεύεται γενόμενον· 
κἀν ταῖς ἀνοχαῖς δύο καθ´ ἑκάστην ἡμέραν ἐπολιάρχησαν,
καὶ εἷς γέ τις αὐτῶν οὐδ´ ἐς μειράκιά πω τελῶν ὅμως ἦρξεν.
αἰτίαν μὲν οὖν ἡ Λιουία τοῦ θανάτου τοῦ Μαρκέλλου ἔσχεν,
ὅτι τῶν υἱέων αὐτῆς προετετίμητο· ἐς ἀμφίβολον δ´ οὖν ἡ ὑποψία
αὕτη καὶ ὑπ´ ἐκείνου τοῦ ἔτους καὶ ὑπὸ τοῦ ἔπειτα, οὕτω νοσωδῶν
γενομένων ὥστε πάνυ πολλοὺς ἐν αὐτοῖς ἀπολέσθαι, κατέστη.
καὶ φιλεῖ γάρ πως ἀεί τι πρὸ τῶν τοιούτων προσημαίνεσθαι, τότε
μὲν λύκος τε ἐν τῷ ἄστει συνελήφθη, καὶ πῦρ χειμών τε πολλοῖς
οἰκοδομήμασιν ἐλυμήνατο, ὅ τε Τίβερις αὐξηθεὶς τήν τε γέφυραν
τὴν ξυλίνην κατέσυρε καὶ τὴν πόλιν πλωτὴν ἐπὶ τρεῖς ἡμέρας ἐποίησε.
