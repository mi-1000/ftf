Τί τοίνυν τῷ λύχνῳ προσεδρεύεις, 
τοῦ ἡλίου φανέντος; τί δὲ τῷ γάλακτι τρέφεσθαι βούλει, 
στερεᾶς σοι διδομένης τροφῆς; Διὰ τοῦτο ἐτράφης γάλακτι,
ἵνα μὴ μένῃς ἐν τῷ γάλακτι· διὰ τοῦτό σοι ὁ λύχνος
ἐφάνη, ἵνα πρὸς τὸν ἥλιον χειραγωγηθῇς. Μὴ
τοίνυν, τῶν τελειοτέρων παραγενομένων πραγμάτων,
πρὸς τὰ πρότερα ἐπανατρέχωμεν, μηδὲ ἡμέρας καὶ
καιροὺς καὶ ἐνιαυτοὺς παρατηρῶμεν, ἀλλὰ πανταχοῦ τῇ Ἐκκλησίᾳ μετ´ ἀκριβείας ἑπώμεθα, τὴν
ἀγάπην καὶ τὴν εἰρήνην προτιμῶντες ἁπάντων.
Εἰ γὰρ καὶ ἐσφάλλετο ἡ Ἐκκλησία, οὐ τοσοῦτον κατόρθωμα
ἀπὸ τῆς τῶν χρόνων ἀκριβείας ἦν, ὅσον
ἔγκλημα ἀπὸ τῆς διαιρέσεως καὶ τοῦ σχίσματος τούτου· 
νυνὶ δὲ οὐδείς μοι περὶ καιροῦ λόγος, ἐπειδὴ
οὐδὲ τῷ Θεῷ, καθάπερ ἀπεδείξαμεν, ἐπεὶ καὶ ὑπὲρ
τούτου πολλοὺς ἀνήλωσα λόγους· ἀλλὰ ἓν μόνον ζητῶ, 
ὅπως ἐν εἰρήνῃ καὶ ὁμονοίᾳ ἅπαντα ποιῶμεν,
ὅπως μὴ, νηστευόντων ἡμῶν καὶ τοῦ δήμου παντὸς,
καὶ τῶν ἱερέων τὰς κοινὰς ποιουμένων ὑπὲρ τῆς
οἰκουμένης ἱκετηρίας, σὺ μένῃς μεθύων ἐπὶ τῆς
οἰκίας. Ἐννόησον πῶς διαβολικῆς τοῦτό ἐστιν ἐνεργείας, 
καὶ ὡς οὐχ ἓν μόνον, οὐδὲ δύο, οὐδὲ τρία
ἐστὶ τὰ ἁμαρτήματα, ἀλλὰ πολλῷ πλείω. Ἀποσχίζει σε τῆς ἀγέλης, καὶ καταγινώσκειν σε παρασκευάζει πατέρων
τοσούτων, εἰς φιλονεικίαν ἐμβάλλει, πρὸς Ἰουδαίους ὠθεῖ, σκάνδαλόν σε αὖ πάλιν προτίθησι καὶ τοῖς οἰκείοις καὶ τοῖς
ἀλλοτρίοις.
Πῶς γὰρ δυνησόμεθα ἐγκαλεῖν ἐκείνοις μένουσιν ἐπὶ
τῆς οἰκίας, ὅταν σὺ πρὸς ἐκείνους τρέχῃς; Οὐ
ταῦτα δὲ μόνον ἐστὶ τὰ ἁμαρτήματα, ἀλλ´ ὅτι καὶ
μεγάλη βλάβη γένοιτ´ ἂν, ὅταν μήτε Γραφῶν, μήτε
συνόδων, μήτε εὐλογίας, μήτε κοινῶν εὐχῶν ἀπολαύῃς
ἐν ταῖς νηστείαις ἐκείναις, ἀλλὰ μετὰ πονηροῦ
συνειδότος ἅπαντα τοῦτον διάγῃς τὸν χρόνον, δεδοικὼς
καὶ τρέμων μὴ γένῃ κατάφωρος, καθάπερ τις ἀλλόφυλος
καὶ ἀλλογενὴς, δέον μετὰ παῤῥησίας, μεθ´
ἡδονῆς, μετὰ εὐφροσύνης, μετ´ ἐλευθερίας ἁπάσης
κοινῇ μετὰ τῆς Ἐκκλησίας πάντα ἐπιτελεῖν. Οὐδὲ
γὰρ ἡ Ἐκκλησία χρόνων ἀκρίβειαν οἶδεν· ἀλλ´ ἐπειδὴ
παρὰ τὴν ἀρχὴν πᾶσιν ἔδοξε τοῖς πατράσι διῃρημένοις 
ὁμοῦ συνελθεῖν, καὶ ταύτην ὁρίσαι τὴν ἡμέραν,
τὴν συμφωνίαν πανταχοῦ τιμῶσα καὶ τὴν ὁμόνοια
ἀγαπῶσα, κατεδέξατο τὸ ἐπιταχθέν. Ὅτι γὰρ ἀδύνατον
ἢ ἡμᾶς, ἢ ὑμᾶς, ἢ ἕτερον ὁντιναοῦν αὐτῆς ἐπιλαβέσθαι τῆς κυριακῆς ἡμέρας, ἱκανῶς ἐν τοῖς ἔμπροσθεν
ἀποδέδεικται. Μὴ τοίνυν σκιομαχῶμεν, μηδὲ
ὑπὲρ τῶν τυχόντων φιλονεικοῦντες, ἐν τοῖς μεγάλοις
ἑαυτοὺς καταβλάπτωμεν. Τὸ μὲν γὰρ τῷδε ἢ τῷδε
χρόνῳ νηστεῦσαι οὐκ ἔγκλημα, τὸ δὲ σχίσαι Ἐκκλησίαν, καὶ φιλονείκως διατεθῆναι, καὶ διχοστασίας
ἐμποιεῖν, καὶ τῆς συνόδου διηνεκῶς ἑαυτὸν ἀποστερεῖν, ἀσύγγνωστον καὶ κατηγορίας ἄξιον, καὶ πολλὴν
ἔχει τὴν τιμωρίαν. Ἐνῆν μὲν οὖν καὶ πλείονα τούτων
εἰπεῖν, ἀλλὰ τοῖς μὲν προσέχουσι καὶ τὰ εἰρημένα
ἀρκεῖ, τοῖς δὲ μὴ προσέχουσιν οὐδὲ εἰ πλείω τούτων
λεχθείη, ἔσται τι πλέον. Διόπερ ἐνταῦθα καταλύσαντες
τὸν λόγον, κοινῇ πάντες εὐξώμεθα τοὺς ἀδελφοὺς
τοὺς ἡμετέρους ἐπανελθεῖν πρὸς ἡμᾶς, καὶ τὴν εἰρήνην
ἀσπάσασθαι, καὶ τῆς ἀκαίρου φιλονεικίας
ἀποστῆναι, καὶ τῆς ψυχρότητος ταύτης καταγελάσαντας, 
ὑψηλήν τινα καὶ μεγάλην λαβεῖν διάνοιαν,
καὶ τῆς τῶν ἡμερῶν ἀπαλλαγῆναι παρατηρήσεως,
ἵνα ὁμοθυμαδὸν πάντες ἐν ἑνὶ στόματι δοξάζωμεν
τὸν Θεὸν καὶ Πατέρα τοῦ Κυρίου ἡμῶν Ἰησοῦ Χριστοῦ, 
ᾧ ἡ δόξα καὶ τὸ κράτος, νῦν καὶ ἀεὶ, καὶ εἰς
τοὺς αἰῶνας τῶν αἰώνων. Ἀμήν.
