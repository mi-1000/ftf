Πομπήιος μὲν οὖν περικόψας τινὰ τῶν ἐξιδιασθέντων
ὑπὸ τῶν Ἰουδαίων κατὰ βίαν ἀπέδειξεν Ὑρκανῷ
τὴν ἱερωσύνην· τῶν δ´ ἀπὸ γένους τις ὕστερον Ἡρώδης, 
ἀνὴρ ἐπιχώριος, παραδὺς εἰς τὴν ἱερωσύνην τοσοῦτον
διήνεγκε τῶν πρὸ αὐτοῦ καὶ μάλιστα τῇ πρὸς
Ῥωμαίους ὁμιλίᾳ καὶ πολιτείᾳ, ὥστε καὶ βασιλεὺς ἐχρημάτισε, 
δόντος τὸ μὲν πρῶτον Ἀντωνίου τὴν ἐξουσίαν
ὕστερον δὲ καὶ Καίσαρος τοῦ Σεβαστοῦ· τῶν δ´ υἱῶν
τοὺς μὲν αὐτὸς ἀνεῖλεν ὡς ἐπιβουλεύσαντας αὐτῷ,
τοὺς δὲ τελευτῶν διαδόχους ἀπέλιπε μερίδας αὐτοῖς
ἀποδούς. Καῖσαρ δὲ καὶ τοὺς υἱοὺς ἐτίμησε τοῦ Ἡρώδου
καὶ τὴν ἀδελφὴν Σαλώμην καὶ τὴν ταύτης θυγατέρα
Βερενίκην· οὐ μέντοι εὐτύχησαν οἱ παῖδες, ἀλλ´
ἐν αἰτίαις ἐγένοντο, καὶ ὁ μὲν ἐν φυγῇ διετέλει παρὰ
τοῖς Ἀλλόβριξι Γαλάταις λαβὼν οἴκησιν, οἱ δὲ θεραπείᾳ
πολλῇ μόλις εὕροντο κάθοδον, τετραρχίας ἀποδειχθείσης ἑκατέρῳ.
