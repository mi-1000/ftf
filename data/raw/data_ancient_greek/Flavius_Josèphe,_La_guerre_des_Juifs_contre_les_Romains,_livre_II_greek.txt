Τὰ μὲν οὖν κατὰ Γαλιλαίαν ἐπέπαυτο
κινήματα, καὶ τῶν ἐμφυλίων παυσάμενοι θορύβων
ἐπὶ τὰς πρὸς Ῥωμαίους ἐτράποντο παρασκευάς· 
ἐν δὲ τοῖς Ἱεροσολύμοις Ἄνανός τε ὁ ἀρχιερεὺς
καὶ τῶν δυνατῶν ὅσοι μὴ τὰ Ῥωμαίων ἐφρόνουν τό τε
τεῖχος ἐπεσκεύαζον καὶ πολλὰ τῶν πολεμιστηρίων
ὀργάνων.  Καὶ διὰ πάσης μὲν τῆς πόλεως
ἐχαλκεύετο βέλη καὶ πανοπλία, πρὸς ἀτάκτοις δὲ
γυμνασίαις τὸ τῶν νέων πλῆθος ἦν, καὶ μεστὰ πάντα
θορύβου, δεινὴ δὲ κατήφεια τῶν μετρίων, καὶ πολλοὶ
τὰς μελλούσας προορώμενοι συμφορὰς
ἀπωλοφύροντο.  Θειασμοί τε τοῖς εἰρήνην
ἀγαπῶσιν δύσφημοι, τοῖς δὲ τὸν πόλεμον ἐξάψασιν
ἐσχεδιάζοντο πρὸς ἡδονήν, καὶ τὸ κατάστημα τῆς
πόλεως πρὶν ἐπελθεῖν Ῥωμαίους ἦν οἷον
ἀπολουμένης.  Ἀνάνῳ γε μὴν φροντὶς ἦν κατὰ
μικρὸν ἀφισταμένῳ τῶν εἰς τὸν πόλεμον παρασκευῶν
κάμψαι πρὸς τὸ συμφέρον τούς τε στασιαστὰς καὶ τὴν
τῶν κληθέντων ζηλωτῶν ἀφροσύνην, ἡττήθη δὲ τῆς
βίας, κἀν τοῖς ἑξῆς οἵου τέλους ἔτυχεν δηλώσομεν.
Κατὰ δὲ τὴν Ἀκραβετηνὴν τοπαρχίαν ὁ Γιώρα
Σίμων πολλοὺς τῶν νεωτεριζόντων συστησάμενος ἐφ' 
ἁρπαγὰς ἐτράπετο καὶ οὐ μόνον τὰς οἰκίας
ἐσπάρασσεν τῶν πλουσίων, ἀλλὰ καὶ τὰ σώματα
κατῃκίζετο δῆλός τε ἦν ἤδη πόρρωθεν ἀρχόμενος
τυραννεῖν.  Πεμφθείσης δ'ἐπ'αὐτὸν ὑπ'Ἀνάνου
καὶ τῶν ἀρχόντων στρατιᾶς πρὸς τοὺς ἐν Μασάδᾳ
λῃστὰς μεθ'ὧν εἶχεν κατέφυγεν, κἀκεῖ μέχρι τῆς
Ἀνάνου καὶ τῆς τῶν ἄλλων ἐχθρῶν ἀναιρέσεως
μένων συνελῄζετο τὴν Ἰδουμαίαν·  ὥστε τοὺς
ἄρχοντας τοῦ ἔθνους διὰ τὸ πλῆθος τῶν φονευομένων
καὶ τὰς συνεχεῖς ἁρπαγὰς στρατιὰν ἀθροίσαντας
ἐμφρούρους τὰς κώμας ἔχειν. Καὶ τὰ μὲν κατὰ τὴν
Ἰδουμαίαν ἐν τούτοις ἦν.
