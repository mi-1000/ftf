Μεγίστη δέ ἐστι τῶν Αἰολικῶν καὶ ἀρίστη Κύμη
καὶ σχεδὸν μητρόπολις αὕτη τε καὶ ἡ Λέσβος τῶν ἄλλων
πόλεων περὶ τριάκοντά που τὸν ἀριθμόν, ὧν
ἐκλελοίπασιν οὐκ ὀλίγαι. σκώπτεται δ´ εἰς ἀναισθησίαν
ἡ Κύμη κατὰ τοιαύτην τινά, ὥς φασιν ἔνιοι,
δόξαν, ὅτι τριακοσίοις ἔτεσιν ὕστερον τῆς κτίσεως
ἀπέδοντο τοῦ λιμένος τὰ τέλη, πρότερον δ´ οὐκ ἐκαρποῦτο
τὴν πρόσοδον ταύτην ὁ δῆμος· κατέσχεν οὖν
δόξα ὡς ὀψὲ ᾐσθημένων ὅτι ἐπὶ θαλάττῃ πόλιν οἰκοῖεν. 
ἔστι δὲ καὶ ἄλλος λόγος, ὅτι δανεισάμενοι χρήματα
δημοσίᾳ τὰς στοὰς ὑπέθεντο, εἶτ´ οὐκ ἀποδιδόντες
κατὰ τὴν ὡρισμένην ἡμέραν εἴργοντο τῶν
περιπάτων· ὅτε μέντοι ὄμβρος εἴη, κατ´ αἰδῶ τινα
κηρύττοιεν οἱ δανεισταί, κελεύοντες ὑπὸ τὰς στοὰς
ὑπέρχεσθαι· τοῦ δὴ κήρυκος οὕτω φθεγγομένου „ὑπὸ
τὰς στοὰς ὑπέλθετε,“ ἐκπεσεῖν λόγον ὡς Κυμαίων οὐκ
αἰσθανομένων ὡς ἐν τοῖς ὄμβροις ὑπὸ τὰς στοὰς
ὑπελθετέον, ἂν μὴ σημάνῃ τις αὐτοῖς διὰ κηρύγματος.
ἀνὴρ δ´ ἄξιος μνήμης ἐκ τῆσδε τῆς πόλεως ἀναντιλέκτως
μέν ἐστιν Ἔφορος, τῶν Ἰσοκράτους γνωρίμων
τοῦ ῥήτορος, ὁ τὴν ἱστορίαν συγγράψας καὶ τὰ περὶ
τῶν εὑρημάτων· καὶ ἔτι πρότερος τούτου Ἡσίοδος ὁ
ποιητής· αὐτὸς γὰρ εἴρηκεν ὅτι ὁ πατὴρ αὐτοῦ Δῖος
μετῴκησεν εἰς Βοιωτοὺς Κύμην Αἰολίδα προλιπών
„νάσσατο δ´ ἄγχ´ Ἑλικῶνος ὀιζυρῇ ἐνὶ κώμῃ Ἄσκρῃ,
„χεῖμα κακῇ, θέρει ἀργαλέῃ, οὐδέ ποτ´ ἐσθλῇ.“ Ὅμηρος
δ´ οὐχ ὁμολογουμένως· πολλοὶ γὰρ ἀμφισβητοῦσιν
αὐτοῦ. τὸ δ´ ὄνομα ἀπὸ Ἀμαζόνος τῇ πόλει τεθεῖσθαι,
καθάπερ καὶ τῇ Μυρίνῃ ἀπὸ τῆς ἐν τῷ Τρωικῷ πεδίῳ
κειμένης ὑπὸ τῇ Βατιείᾳ „τὴν ἤτοι ἄνδρες Βατίειαν
„κικλήσκουσιν, ἀθάνατοι δέ τε σῆμα πολυσκάρθμοιο
„Μυρίνης.“
Σκώπτεται δὲ καὶ ὁ Ἔφορος, διότι τῆς πατρίδος
ἔργα οὐκ ἔχων φράζειν ἐν τῇ διαριθμήσει τῶν ἄλλων
πράξεων, οὐ μὴν οὐδ´ ἀμνημόνευτον αὐτὴν εἶναι θέλων, 
οὕτως ἐπιφωνεῖ „κατὰ δὲ τὸν αὐτὸν καιρὸν Κυμαῖοι
τὰς ἡσυχίας ἦγον.“
Ἐπεὶ δὲ διεληλύθαμεν τὴν Τρωικὴν ἅμα καὶ τὴν
Αἰολικὴν παραλίαν, ἐφεξῆς ἂν εἴη τὴν μεσόγαιαν ἐπιδραμεῖν
μέχρι τοῦ Ταύρου, φυλάττοντας τὴν αὐτὴν τῆς ἐφόδου τάξιν.
