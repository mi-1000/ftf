Καὶ ἡ Χαρίκλεια συνίει μὲν λοιπὸν ὑπὸ
τῶν εἱμαρμένων χειραγωγουμένη καὶ εὔελπις ἦν τῶν βελτιόνων, 
φιλίους πλέον ἢ πολεμίους τοὺς ἐπιόντας ὑποτιθεμένη,
φράζουσα δὲ οὐδὲν τῷ Θεαγένει τῶν νοουμένων ὑπὸ μόνης
πείθεσθαι τῆς συμβουλῆς ἐνεδείκνυτο.  Πλησιάσαντες
οὖν οἱ Αἰθίοπες καὶ τὸν μὲν Βαγώαν εὐνοῦχον καὶ ἀπόλεμον
ἐκ τῶν ὄψεων γνωρίσαντες τοὺς δὲ ἀόπλους μὲν καὶ δεσμώτας
κάλλει δὲ καὶ εὐγενείᾳ διαπρέποντας ἠρώτων οἵτινες
εἶεν Αἰγύπτιόν τε ἀπὸ σφῶν ἕνα τε καὶ περσίζοντα τὴν
φωνὴν εἰς τὴν πεῦσιν καθέντες ὡς ἢ ἀμφοτέρων ἢ θατέρου
πάντως συνήσοντας. Οἱ γὰρ ὀπτῆρές τε καὶ σκοποὶ λεγομένων
τε καὶ πραττομένων ἀποσταλέντες ὁμογλώσσους τε
καὶ ὁμοφώνους τοῖς τε ἐγχωρίοις καὶ πολεμίοις ἐπάγεσθαι
ὑπὸ τῆς χρείας ἐδιδάχθησαν.  Ὡς οὖν ὁ Θεαγένης ὑπό
τε συνδιαιτήσεως ἤδη μακρᾶς τῆς Αἰγυπτίας καὶ βραχείας
τῆς πεύσεως τὰ πρῶτα εἶναι τοῦ σατράπου Περσῶν Βαγώαν
ἀπεκρίνατο ἑαυτὸν δὲ καὶ τὴν Χαρίκλειαν Ἕλληνας γένος
Πέρσαις μὲν πρότερον αἰχμαλώτους ἀγομένους τὸ παρὸν
δὲ Αἰθίοψιν ὑπὸ χρηστοτέρας ἴσως τύχης ἐγχειριζομένους,
ἔγνωσαν φείδεσθαι καὶ ζωγρίᾳ λαβόντες ἄγειν·  καὶ
πρώτην ὥσπερ ἄγραν καὶ μεγίστην βασιλεῖ τῷ σφῶν προσάγειν
τὸν μὲν κτῆμα τῶν τοῦ σατράπου τὸ τιμιώτατον 
(Περσῶν γὰρ βασιλείοις αὐλαῖς ὀφθαλμοὶ καὶ ἀκοαὶ τὸ
εὐνούχων γένος οὐ παίδων οὐ συγγενείας τὸ πιστὸν τῆς
εὐνοίας μετασπώσης ἀλλὰ ἐκ μόνου τοῦ πιστεύσαντος
ἀναρτώμενον), τοὺς δὲ νέους δῶρον τὸ κάλλιστον διακονίᾳ
καὶ αὐλῇ τῇ τοῦ βασιλέως ἐσομένους.  Ἦγον οὖν αὐτίκα
τῶν ἵππων ἐπιβιβάσαντες τὸν μὲν ὡς τραυματίαν τοὺς δὲ
ὡς ὑπὸ τῶν δεσμῶν εἰς τὸ ἐπισπεῦδον τῆς πορείας ἰσοταχεῖν
ἀδυνατοῦντας. Καὶ ἦν ὥσπερ ἐν δράματι προαναφώνησις καὶ
προεισόδιον τὸ γινόμενον· ξένοι καὶ δεσμῶται τὴν σφαγὴν
ὀλίγῳ πρόσθεν τὴν αὑτῶν ἐν ὀφθαλμοῖς ταλαντεύσαντες
οὐκ ἤγοντο πλέον ἢ προεπέμποντο ἐν αἰχμαλώτῳ τύχῃ
πρὸς τῶν ὀλίγον ὕστερον ὑπηκόων δορυφορούμενοι. Καὶ οἱ
μὲν ἐν τούτοις ἦσαν.
