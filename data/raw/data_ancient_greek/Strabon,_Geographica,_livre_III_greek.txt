Αἱ δὲ Καττιτερίδες δέκα μέν εἰσι, κεῖνται δ'ἐγγὺς ἀλλήλων, πρὸς ἄρκτον
ἀπὸ τοῦ τῶν Ἀρτάβρων λιμένος πελάγιαι· μία δ'αὐτῶν ἔρημός ἐστι, τὰς δ' 
ἄλλας οἰκοῦσιν ἄνθρωποι μελάγχλαινοι, ποδήρεις ἐνδεδυκότες τοὺς χιτῶνας, 
ἐζωσμένοι περὶ τὰ στέρνα, μετὰ ῥάβδων περιπατοῦντες, ὅμοιοι ταῖς τραγικαῖς
Ποιναῖς· ζῶσι δ'ἀπὸ βοσκημάτων νομαδικῶς τὸ πλέον. Μέταλλα δὲ ἔχοντες
καττιτέρου καὶ μολίβδου κέραμον ἀντὶ τούτων καὶ τῶν δερμάτων
διαλλάττονται καὶ ἅλας καὶ χαλκώματα πρὸς τοὺς ἐμπόρους. Πρότερον μὲν
οὖν Φοίνικες μόνοι τὴν ἐμπορίαν ἔστελλον ταύτην ἐκ τῶν Γαδείρων
κρύπτοντες ἅπασι τὸν πλοῦν· τῶν δὲ Ῥωμαίων ἐπακολουθούντων ναυκλήρῳ
τινί, ὅπως καὶ αὐτοὶ γνοῖεν τὰ ἐμπόρια, φθόνῳ ὁ ναύκληρος ἑκὼν εἰς τέναγος
ἐξέβαλε τὴν ναῦν, ἐπαγαγὼν δ'εἰς τὸν αὐτὸν ὄλεθρον καὶ τοὺς ἑπομένους, 
αὐτὸς ἐσώθη διὰ ναυαγίου, καὶ ἀπέλαβε δημοσίᾳ τὴν τιμὴν ὧν ἀπέβαλε
φορτίων. Οἱ Ῥωμαῖοι δὲ ὅμως πειρώμενοι πολλάκις ἐξέμαθον τὸν πλοῦν· 
ἐπειδὴ δὲ καὶ Πόπλιος Κράσσος, διαβὰς ἐπ'αὐτοὺς, ἔγνω τὰ μέταλλα ἐκ
μικροῦ βάθους ὀρυττόμενα καὶ τοὺς ἄνδρας εἰρηναίους, ἐκ περιουσίας ἤδη τὴν
θάλατταν ἐργάζεσθαι ταύτην τοῖς ἐθέλουσιν ἐπέδειξε καίπερ οὖσαν πλείω
τῆς διειργούσης τὴν Βρεττανικήν. Καὶ περὶ μὲν Ἰβηρίας καὶ τῶν προκειμένων
νήσων ταῦτα.
