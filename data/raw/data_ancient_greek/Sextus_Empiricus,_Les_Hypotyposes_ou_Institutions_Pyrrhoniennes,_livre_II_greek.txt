κγ'.
περὶ ἀμφιβολιῶν.
Παραπλήσια δὲ καὶ ἐπὶ τῆς διαστολῆς τῶν ἀμφιβολιῶν λέγομεν. Εἰ γὰρ ἡ
ἀμφιβολία λέξις ἐστὶ δύο ἢ πλείω σημαίνουσα καὶ αἱ λέξεις σημαίνουσι
θέσει, ὅσας μὲν χρήσιμόν ἐστιν ἀμφιβολίας διαλύεσθαι, τουτέστι τὰς ἔν τινι
τῶν ἐμπειριῶν, ταύτας οἱ καθ´ ἑκάστην τέχνην ἐγγεγυμνασμένοι διαλύσονται, 
τὴν ἐμπειρίαν ἔχοντες αὐτοὶ τῆς ὑπ´ αὐτῶν πεποιημένης θετικῆς χρήσεως τῶν
ὀνομάτων κατὰ τῶν σημαινομένων, ὁ δὲ διαλεκτικὸς οὐδαμῶς, οἷον ὡς ἐπὶ
ταύτης τῆς ἀμφιβολίας « ἐν ταῖς παρακμαῖς τὴν ποικίλην δίαιταν καὶ τὸν
οἶνον δοκιμαστέον ». 
Ἤδη δὲ καὶ κατὰ τὸν βίον ἄχρι καὶ τοὺς παῖδας ὁρῶμεν διαστελλομένους
ἀμφιβολίας, ὧν ἡ διαστολὴ χρησιμεύειν αὐτοῖς δοκεῖ. Εἰ γοῦν τις ὁμωνύμους
οἰκέτας ἔχων κελεύοι παιδίον κληθῆναι αὐτῷ τὸν Μάνην, εἰ τύχοι (τοῦτο γὰρ
τοὔνομα τοῖς οἰκέταις ἔστω κοινόν), πεύσεται ὁ παῖς ποῖον. Καὶ εἰ πλείονας
καὶ διαφόρους τις οἴνους ἔχων λέγοι τῷ παιδίῳ « ἔγχεόν μοι τοῦ οἴνου πιεῖν 
», ὁμοίως ὁ παῖς πεύσεται ποίου. Οὕτως ἡ ἐν ἑκάστοις ἐμπειρία τοῦ χρησίμου
τὴν διαστολὴν εἰσάγει. Ὅσαι μέντοι μὴ ἔν τινι τῶν βιωτικῶν ἐμπειριῶν εἰσιν
ἀμφιβολίαι, ἀλλ´ ἐν δογματικαῖς οἰήσεσι κεῖνται καὶ εἰσὶν ἴσως ἄχρηστοι
πρὸς τὸ ἀδοξάστως βιοῦν, περὶ ταύτας ἰδίως ὁ διαλεκτικὸς ἔχων
ἀναγκασθήσεται καὶ ἐν αὐταῖς ὁμοίως ἐπέχειν κατὰ τὰς σκεπτικὰς ἐφόδους, 
καθὸ πράγμασιν ἀδήλοις καὶ ἀκαταλήπτοις ἢ καὶ ἀνυποστάτοις ἴσως εἰσὶ
συνεζευγμέναι. Ἀλλὰ περὶ μὲν τούτων καὶ εἰσαῦθις διαλεξόμεθα· εἰ δέ τις
δογματικὸς πρός τι τούτων ἀντιλέγειν ἐπιχειροίη, κρατυνεῖ τὸν σκεπτικὸν
λόγον, ἐκ τῆς ἑκατέρωθεν ἐπιχειρήσεως καὶ τῆς ἀνεπικρίτου διαφωνίας τὴν
περὶ τῶν ζητουμένων ἐποχὴν καὶ αὐτὸς βεβαιῶν. Τοσαῦτα καὶ περὶ ἀμφιβολιῶν
εἰπόντες αὐτοῦ που περιγράφομεν καὶ τὸ δεύτερον τῶν ὑποτυπώσεων σύνταγμα.
