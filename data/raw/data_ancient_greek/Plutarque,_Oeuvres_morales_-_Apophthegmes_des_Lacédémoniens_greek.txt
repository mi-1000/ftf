Ἄλλη ἀκούσασα, ὅτι ὁ υἱὸς αὐτῆς ἐν παρατάξει ἀνδραγαθήσας ἀπέθανεν, 
« Ἐμὸς γὰρ ἦς » εἶπε.
Περὶ δὲ τοῦ ἑτέρου πυθομένη ὅτι ἀποδειλιάσας σῴζεται, « Οὐ γὰρ ἦς ἐμός » ἔφη.
Ἑτέρα ἀκούσασα τεθνηκέναι τὸν υἱὸν ἐν μάχῃ καθάπερ ἐτέτακτο « Κάτθετ´
αὐτόν » ἔφη, « ἀναπληρωσάτω δὲ τὴν ἐκείνου τάξιν ὁ ἀδελφός. »
Ἄλλη πομπὴν τελοῦσα πάνδημον ἤκουσεν ἐπὶ τῆς παρατάξεως νικᾶν τὸν υἱόν, ἐκ
δὲ τῶν τραυμάτων πολλῶν γενομένων θνήσκειν. Οὐ περιελομένη οὖν τὸν
στέφανον, ἀλλὰ σεμνυνθεῖσα πρὸς τὰς πλησίον εἶπεν « Ὡς πολλῷ κάλλιον, 
ὦ φίλαι, ἐστὶν ἐν παρατάξει νικῶντα τελευτᾶν ἢ τὰ Ὀλύμπια
περιγενόμενον ζῆν. »
Διηγουμένου τινὸς τῇ ἀδελφῇ γενναῖον θάνατον τοῦ παιδὸς αὐτῆς, ἐκείνη
εἶπεν ὅτι « Ὅσον ἐπ´ ἐκείνῳ γέγηθα, τοσοῦτον ἐπὶ σοὶ ἄχθομαι, ἐναρέτου
συνοδίας ἀπολειφθέντι. »
Λακαίνῃ τις προσέπεμψεν, εἰ φθορᾷ συνεπινεύει. Ἡ δ´ ἔφη « Παῖς μὲν
οὖσα ἔμαθον τῷ πατρὶ πείθεσθαι, καὶ τοῦτο ἔπραξα· γυνὴ δὲ γενομένη τῷ
ἀνδρί· εἰ οὖν δίκαιά με παρακαλεῖ, τούτῳ φανερὸν ποιησάτω πρῶτον. »
Παρθένος πενιχρὰ ἐρωτηθεῖσα τίνα δίδωσι τῷ γαμοῦντι προῖκα, « Τὴν πάτριον 
» εἶπε « σωφροσύνην. »
Λάκαινα ἐρωτηθεῖσα εἰ ἀνδρὶ προσελήλυθεν « Οὐκ ἐγώ » εἶπεν « ἀλλ´ ὁ ἀνὴρ ἐμοί. »
Κρύφα τις διαπαρθενευθεῖσα καὶ διαφθείρασα τὸ βρέφος οὕτως ἐνεκαρτέρησε
μηδεμίαν προενεγκαμένη φωνήν, ὥστε καὶ τὸν πατέρα καὶ ἄλλους πολλοὺς
πλησίον ὄντας λαθεῖν ἀποκυήσασα· τὸ γὰρ μέγεθος τῶν ἀλγηδόνων τῇ
ἀσχημοσύνῃ τὸ εὔσχημον προσπεσὸν ἐνίκησε.
Λάκαινα πιπρασκομένη καὶ ἐρωτωμένη τί ἐπίσταται ἔφη « Πιστὰ ἦμεν. »
Ἄλλη αἰχμαλωτισθεῖσα καὶ ἐρωτωμένη παραπλησίως « Εὖ οἰκεῖν οἶκον » ἔφη.
Ἐρωτηθεῖσά τις ὑπό τινος, εἰ ἔσται ἀγαθή, ἂν αὐτὴν ἀγοράσῃ, εἶπε « Κἂν μὴ
ἀγοράσῃς. »
Ἄλλη πιπρασκομένη, τοῦ κήρυκος πυνθανομένου τί ἐπίσταται, « 
Ἐλευθέρα » εἶπεν « ἦμεν. » Ὡς δὲ ὁ ὠνησάμενος προσέτασσέ τινα αὐτῇ οὐχ
ἁρμόζοντα ἐλευθέρᾳ, εἰποῦσα « Οἰμώξῃ φθονήσας σεαυτῷ τοιούτου κτήματος » 
ἐξήγαγεν ἑαυτήν.
