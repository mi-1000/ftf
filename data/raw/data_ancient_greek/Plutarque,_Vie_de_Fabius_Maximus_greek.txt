Τῆς δὲ πολιτείας μέγα μὲν ἔγκλημα τοῦ Περικλέους
ὁ πόλεμος. λέγεται γὰρ ἐπακτὸς ὑπ´ ἐκείνου γενέσθαι,
Λακεδαιμονίοις ἐρίσαντος μὴ ἐνδοῦναι. δοκῶ δὲ μηδ´
ἂν Φάβιον Μάξιμον ἐνδοῦναί τι Καρχηδονίοις, ἀλλ´ εὐγενῶς
ὑποστῆναι τὸν ὑπὲρ τῆς ἡγεμονίας κίνδυνον. ἡ μέντοι
πρὸς Μινούκιον ἐπιείκεια τοῦ Φαβίου καὶ πρᾳότης ἐλέγχει
τὸν πρὸς Κίμωνα καὶ Θουκυδίδην στασιασμόν, ἄνδρας
ἀγαθοὺς καὶ ἀριστοκρατικοὺς εἰς φυγὴν ὑπ´ αὐτοῦ καὶ
τοὔστρακον ἐκπεσόντας. ἀλλ´ ἥ γε δύναμις μείζων ἡ τοῦ
Περικλέους καὶ τὸ κράτος. ὅθεν οὐδ´ ἄλλον εἴασεν ἐνδυστυχῆσαι
τῇ πόλει κακῶς βουλευσάμενον στρατηγόν, ἀλλ´
ἢ μόνος αὐτὸν ἐκφυγὼν Τολμίδης καὶ διωσάμενος βίᾳ
προσέπταισε Βοιωτοῖς· οἱ δ´ ἄλλοι προσετίθεντο καὶ κατεκοσμοῦντο
πάντες εἰς τὴν ἐκείνου γνώμην ὑπὸ μεγέθους
αὐτοῦ τῆς δυνάμεως. Φάβιος δὲ τὸ καθ´ ἑαυτὸν ἀσφαλὴς
ὢν καὶ ἀναμάρτητος, τῷ πρὸς τὸ κωλύειν ἑτέρους ἀδυνάτῳ
φαίνεται λειπόμενος. οὐ γὰρ ἂν τοσαύταις συμφοραῖς
ἐχρήσαντο Ῥωμαῖοι Φαβίου παρ´ αὐτοῖς ὅσον Ἀθήνησι
Περικλέους δυνηθέντος.
Καὶ μὴν τήν γε πρὸς χρήματα μεγαλοφροσύνην ὁ μὲν
τῷ μηδὲν λαβεῖν παρὰ τῶν διδόντων, ὁ δὲ τῷ προέσθαι
πολλὰ τοῖς δεομένοις ἐπεδείξατο, λυσάμενος τοῖς ἰδίοις
χρήμασι τοὺς αἰχμαλώτους· πλὴν τούτων μὲν οὐ πολὺς
ἦν ἀριθμός, ἀλλ´ ὅσον ἓξ τάλαντα. Περικλῆς δ´ οὐκ ἂν
ἴσως εἴποι τις ὅσα καὶ παρὰ συμμάχων καὶ βασιλέων
ὠφελεῖσθαι καὶ θεραπεύεσθαι παρόν, τῆς δυνάμεως διδούσης,
ἀδωρότατον ἑαυτὸν καὶ καθαρώτατον ἐφύλαξεν.
Ἔργων γε μὴν μεγέθεσι καὶ ναῶν καὶ κατασκευαῖς
οἰκοδομημάτων, ἐξ ὧν ἐκόσμησεν ὁ Περικλῆς τὰς Ἀθήνας,
οὐκ ἄξιον ὁμοῦ πάντα τὰ πρὸ τῶν Καισάρων φιλοτιμήματα
τῆς Ῥώμης παραβαλεῖν, ἀλλ´ ἔξοχόν τι πρὸς ἐκεῖνα
καὶ ἀσύγκριτον ἡ τούτων ἔσχε μεγαλουργία καὶ μεγαλοπρέπεια
τὸ πρωτεῖον.
