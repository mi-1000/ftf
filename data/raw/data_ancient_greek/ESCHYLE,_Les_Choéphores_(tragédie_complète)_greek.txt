πυκνοῖς δράκουσιν· οὐκέτ´ ἂν μείναιμ´ ἐγώ.
τίνες σε δόξαι, φίλτατ´ ἀνθρώπων πατρί,
στροβοῦσιν; ἴσχε, μὴ φοβοῦ, νικῶν πολύ.
οὐκ εἰσὶ δόξαι τῶνδε πημάτων ἐμοί·
σαφῶς γὰρ αἵδε μητρὸς ἔγκοτοι κύνες.
ποταίνιον γὰρ αἷμά σοι χεροῖν ἔτι·
ἐκ τῶνδέ τοι ταραγμὸς ἐς φρένας πίτνει.
ἄναξ Ἄπολλον, αἵδε πληθύουσι δή,
κἀξ ὀμμάτων στάζουσι νᾶμα δυσφιλές.
εἷς σοι καθαρμός· Λοξίας δὲ προσθιγὼν
ἐλεύθερόν σε τῶνδε πημάτων κτίσει.
ὑμεῖς μὲν οὐχ ὁρᾶτε τάσδ´, ἐγὼ δ´ ὁρῶ· 
ἐλαύνομαι δὲ κοὐκέτ´ ἂν μείναιμ´ ἐγώ.
ἀλλ´ εὐτυχοίης, καί ς´ ἐποπτεύων πρόφρων
θεὸς φυλάσσοι καιρίοισι συμφοραῖς.
ὅδε τοι μελάθροις τοῖς βασιλείοις
τρίτος αὖ χειμὼν
πνεύσας γονίας ἐτελέσθη.
παιδοβόροι μὲν πρῶτον ὑπῆρξαν
μόχθοι τάλανες {τε Θυέστου}·
δεύτερον ἀνδρὸς βασίλεια πάθη,
λουτροδάικτος δ´ ὤλετ´ Ἀχαιῶν
πολέμαρχος ἀνήρ·
νῦν δ´ αὖ τρίτος ἦλθέ ποθεν σωτήρ
ἢ μόρον εἴπω;
ποῖ δῆτα κρανεῖ, ποῖ καταλήξει
μετακοιμισθὲν μένος ἄτης;
