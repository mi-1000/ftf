Εἰ δὲ ἐξασθενεῖς πρὸς τὴν τοῦ πατρὸς καὶ δημιουργοῦ
θέαν, ἀρκεῖ σοι τὰ ἔργα ἐν τῷ παρόντι
ὁρᾶν, καὶ προσκυνεῖν τὰ ἔγγονα πολλὰ καὶ παντοδαπὰ
ὄντα, οὐχ ὅσα Βοιώτιος ποιητὴς λέγει· οὐ γὰρ τρισμύριοι
μόνον θεοὶ θεοῦ παῖδες καὶ φίλοι, ἀλλ´ ἄληπτοι
ἀριθμῷ· τοῦτο μὲν κατ´ οὐρανὸν αἱ ἀστέρων φύσεις·
τοῦτο δ´ αὖ κατ´ αἰθέρα αἱ δαιμόνων οὐσίαι. Βούλομαι
δέ σοι δεῖξαι τὸ λεγόμενον σαφεστέρᾳ εἰκόνι. Ἐννόει
μεγάλην ἀρχήν, καὶ βασιλείαν ἐρρωμένην, πρὸς
μίαν ψυχὴν βασιλέως τοῦ ἀρίστου καὶ πρεσβυτάτου
συμπάντων νενευκότων ἑκόντων· ὅρον δὲ τῆς ἀρχῆς
οὐχ Ἅλυν ποταμόν, οὐδὲ Ἑλλήσποντον, οὐδὲ τὴν
Μαιῶτιν, οὐδὲ τὰς ἐπὶ τῷ ὠκεανῷ ἠϊόνας· ἀλλὰ οὐρανόν, 
καὶ γῆν, τὸν μὲν ὑψοῦ, τὴν δ´ ἔνερθεν· οὐρανὸν
μὲν οἷον τεῖχος τὶ ἐληλαμένον ἐν κύκλῳ, ἄρρηκτον, 
πάντα χρήματα ἐν ἑαυτῷ στέγον· τὴν δὲ οἷον
φρουρὰν καὶ δεσμοὺς ἀλιτρῶν σωμάτων. Βασιλέα δὲ
αὐτὸν δὴ τὸν μέγαν ἀτρεμοῦντα, ὥσπερ νόμον, παρέχοντα
τοῖς πειθομένοις σωτηρίαν ὑπάρχουσαν ἐν αὐτῷ·
καὶ κοινωνοὺς τῆς ἀρχῆς πολλοὺς μὲν ὁρατοὺς θεούς,
πολλοὺς δὲ ἀφανεῖς, τοὺς μὲν περὶ τὰ πρόθυρα αὐτὰ
εἱλουμένους, οἷον εἰσαγγελέας τινὰς καὶ βασιλεῖς
συγγενεστάτους, ὁμοτραπέζους αὐτοὺς καὶ συνεστίους, τοὺς
δὲ τούτων ὑπηρέτας, τοὺς δὲ ἔτι τούτων καταδεεστέρους. 
Διαδοχὴν ὁρᾷς καὶ τάξιν ἀρχῆς καταβαίνουσαν
ἐκ τοῦ θεοῦ μέχρι γῆς.
