Πτολεμαῖος γοῦν ὁ Λάγου δύο καινὰ ἐς
Αἴγυπτον ἄγων, κάμηλόν τε Βακτριανὴν παμμέλαιναν
καὶ δίχρωμον ἄνθρωπον, ὡς τὸ μὲν
ἡμίτομον αὐτοῦ ἀκριβῶς μέλαν εἶναι, τὸ δὲ ἕτερον
ἐς ὑπερβολὴν λευκόν, ἐπ´ ἴσης δὲ μεμερισμένον,
ἐς τὸ θέατρον συναγαγὼν τοὺς Αἰγυπτίους ἐπεδείκνυτο
αὐτοῖς ἄλλα τε πολλὰ θεάματα καὶ τὸ
τελευταῖον καὶ ταῦτα, τὴν κάμηλον καὶ τὸν
ἡμίλευκον ἄνθρωπον, καὶ ᾤετο ἐκπλήξειν τῷ
θεάματι. οἱ δὲ πρὸς μὲν τὴν κάμηλον ἐφοβήθησαν
καὶ ὀλίγου δεῖν ἔφυγον ἀναθορόντες, καίτοι χρυσῷ
πᾶσα ἐκεκόσμητο καὶ ἁλουργίδι ἐπέστρωτο καὶ ὁ
χαλινὸς ἦν λιθοκόλλητος, Δαρείου τινὸς ἢ Καμβύσου
ἢ Κύρου αὐτοῦ κειμήλιον. πρὸς δὲ τὸν
ἄνθρωπον οἱ μὲν πολλοὶ ἐγέλων, οἱ δέ τινες ὡς
ἐπὶ τέρατι ἐμυσάττοντο. ὥστε ὁ Πτολεμαῖος
συνεὶς ὅτι οὐκ εὐδοκιμεῖ ἐπ´ αὐτοῖς οὐδὲ θαυμάζεται
ὑπὸ τῶν Αἰγυπτίων ἡ καινότης, ἀλλὰ πρὸ αὐτῆς
τὸ εὔρυθμον καὶ τὸ εὔμορφον κρίνουσι, μετέστησεν
αὐτὰ καὶ οὐκέτι διὰ τιμῆς ἦγεν ὡς πρὸ τοῦ.
ἀλλ´ ἡ μὲν κάμηλος ἀπέθανεν ἀμελουμένη, τὸν
ἄνθρωπον δὲ τὸν διττὸν Θέσπιδι τῷ αὐλητῇ
ἐδωρήσατο καλῶς αὐλήσαντι παρὰ τὸν πότον.
Δέδοικα δὲ μὴ καὶ τοὐμὸν κάμηλος ἐν Αἰγυπτίοις
ᾖ, οἱ δὲ ἄνθρωποι τὸν χαλινὸν ἔτι αὐτῆς
θαυμάζωσι καὶ τὴν ἁλουργίδα, ἐπεὶ οὐδὲ τὸ ἐκ
δυοῖν τοῖν καλλίστοιν συγκεῖσθαι, διαλόγου καὶ
κωμῳδίας, οὐδὲ τοῦτο ἀπόχρη εἰς εὐμορφίαν, εἰ
μὴ καὶ ἡ μῖξις ἐναρμόνιος καὶ κατὰ τὸ σύμμετρον
γίγνοιτο. ἔστι γοῦν ἐκ δύο καλῶν ἀλλόκοτον τὴν
ξυνθήκην εἶναι, οἷον ἐκεῖνο τὸ προχειρότατον, ὁ
ἱπποκένταυρος· οὐ γὰρ ἂν φαίης ἐπέραστόν τι
ζῷον τουτὶ γενέσθαι, ἀλλὰ καὶ ὑβριστότατον, εἰ
χρὴ πιστεύειν τοῖς ζωγράφοις ἐπιδεικνυμένοις τὰς
παροινίας καὶ σφαγὰς αὐτῶν. τί οὖν; οὐχὶ καὶ
ἔμπαλιν γένοιτ´ ἂν εὔμορφόν τι ἐκ δυοῖν τοῖν
ἀρίστοιν ξυντεθέν, ὥσπερ ἐξ οἴνου καὶ μέλιτος τὸ
ξυναμφότερον ἥδιστον; φημὶ ἔγωγε. οὐ μὴν περί
γε τῶν ἐμῶν ἔχω διατείνεσθαι ὡς τοιούτων
ὄντων, ἀλλὰ δέδια μὴ τὸ ἑκατέρου κάλλος ἡ μῖξις
συνέφθειρεν.
Οὐ πάνυ γοῦν συνήθη καὶ φίλα ἐξ ἀρχῆς ἦν ὁ
διάλογος καὶ ἡ κωμῳδία, εἴ γε ὁ μὲν οἴκοι καθ´
ἑαυτὸν καὶ νὴ Δία ἐν τοῖς περιπάτοις μετ´ ὀλίγων
τὰς διατριβὰς ἐποιεῖτο, ἡ δὲ παραδοῦσα τῷ
Διονύσῳ ἑαυτὴν θεάτρῳ ὡμίλει καὶ ξυνέπαιζε καὶ
ἐγελωτοποίει καὶ ἐπέσκωπτε καὶ ἐν ῥυθμῷ ἔβαινε
πρὸς αὐλὸν ἐνίοτε καὶ τὸ ὅλον ἀναπαίστοις μέτροις
ἐποχουμένη τὰ πολλά. τοὺς δὲ τοῦ διαλόγου
ἑταίρους ἐχλεύαζε φροντιστὰς καὶ μετεωρολέσχας
καὶ τὰ τοιαῦτα προσαγορεύουσα. καὶ μίαν ταύτην
προαίρεσιν ἐπεποίητο ἐκείνους ἐπισκώπτειν καὶ
τὴν Διονυσιακὴν ἐλευθερίαν καταχεῖν αὐτῶν, ἄρτι
μὲν ἀεροβατοῦντας δεικνύουσα καὶ νεφέλαις ξυνόντας,
ἄρτι δὲ ψυλλῶν πηδήματα διαμετροῦντας, ὡς
δῆθεν τὰ ἀέρια λεπτολογουμένους. ὁ διάλογος δὲ
σεμνοτάτας ἐποιεῖτο τὰς συνουσίας φύσεώς τε πέρι
καὶ ἀρετῆς φιλοσοφῶν. ὥστε, τὸ τῶν μουσικῶν
τοῦτο, δὶς διὰ πασῶν εἶναι τὴν ἁρμονίαν, ἀπὸ τοῦ
ὀξυτάτου ἐς τὸ βαρύτατον. καὶ ὅμως ἐτολμήσαμεν
ἡμεῖς τὰ οὕτως ἔχοντα πρὸς ἄλληλα
ξυναγαγεῖν καὶ ξυναρμόσαι οὐ πάνυ πειθόμενα
οὐδὲ εὐμαρῶς ἀνεχόμενα τὴν κοινωνίαν.
Δέδια τοίνυν μὴ αὖθις ὅμοιόν τι τῷ Προμηθεῖ
τῷ σῷ πεποιηκὼς φαίνωμαι τὸ θῆλυ τῷ ἄρρενι
ἐγκαταμίξας καὶ δι´ αὐτὸ δίκην ὑπόσχω. μᾶλλον
δὲ καὶ κατ´ ἄλλο τι τοιοῦτος ἂν φανείην, ἐξαπατῶν
ἴσως τοὺς ἀκούοντας καὶ ὀστᾶ παραθεὶς αὐτοῖς
κεκαλυμμένα τῇ πιμελῇ, γέλωτα κωμικὸν ὑπὸ
σεμνότητι φιλοσόφῳ. τὸ γὰρ τῆς κλεπτικῆςκαὶ
γὰρ κλεπτικῆς ὁ θεόςἄπαγε. τοῦτο μόνον οὐκ
ἂν εἴποις ἐνεῖναι τοῖς ἡμετέροις. ἢ παρὰ τοῦ γὰρ
ἂν ἐκλέπτομεν; εἰ μὴ ἄρα τις ἐμὲ διέλαθεν τοιούτους
ἱπποκάμπους καὶ τραγελάφους καὶ αὐτὸς
συντεθεικώς. πλὴν ἀλλὰ τί ἂν πάθοιμι; ἐμμενετέον
γὰρ οἷς ἅπαξ προειλόμην· ἐπεὶ τό γε μεταβουλεύεσθαι
Ἐπιμηθέως ἔργον, οὐ Προμηθέως ἐστίν.
