Ἀλλ´ ἐνταῦθα τοῦ λόγου γενόμενος, ἐθέλω
τι καὶ ὑπὲρ τῶν αὐτὸς ἐμαυτοῦ παιδικῶν εὔξασθαι. ἐρασθείης, 
ὦ βασιλεῦ, φιλοσοφίας καὶ παιδείας ἀληθινῆς· 
ἀνάγκη γὰρ ἐκ τῶν εἰρημένων συνεραστάς σοι γενέσθαι πολλούς, 
ὧν τι καὶ ὄφελος· ἐπεὶ νῦν γε, ὡς ἠμέληται, κίνδυνος
ἀποσβῆναι καὶ μετὰ μικρὸν οὐδ´ ἐμπύρευμα λείπεσθαι βουλομένοις
ἐναῦσαι. ἆρ´ οὖν ὑπὲρ φιλοσοφίας ηὖγμαι τὰ νῦν;
ἢ τῇ μὲν οὐδὲν μεῖον κἂν ἀποικῇ τῶν ἀνθρώπων; ἑστίαν
γὰρ ἔχει παρὰ τῷ θεῷ, περὶ ὃν καὶ δεῦρο οὖσα τὰ πολλὰ
πραγματεύεται, καὶ ὅταν αὐτὴν μὴ χωρῇ κατιοῦσαν ὁ
χθόνιος χῶρος, μένει παρὰ τῷ πατρί, πρὸς ἡμᾶς ἐνδίκως
ἂν εἰποῦσα τὸ οὔ τί με ταύτης
χρεὼ τιμῆς· φρονέω δὲ τετιμῆσθαι Διὸς αἴσῃ.
τὰ δὲ ἀνθρώπινα πράγματα, παρούσης τε αὐτῆς καὶ ἀπούσης, 
χείρω καὶ βελτίω καὶ παντελῶς εὐδαίμονα καὶ
κακοδαίμονα γίνεται. ὑπὲρ τούτων οὖν, καὶ ὑπὲρ φιλοσοφίας
ηὖγμαι. καὶ εἴη γε τυχεῖν τῆς εὐχῆς, ἣν Πλάτων
εὐξάμενος οὐκ εὐτύχησεν. ἴδοιμί σε τῇ βασιλείᾳ προσειληφότα
φιλοσοφίαν, καὶ οὐκέτι ἄν μου πρόσω τις λέγοντός
τι περὶ βασιλείας ἀκούσεται. ἀλλ´ ὥρα γὰρ ἤδη σιγᾶν, ὡς
ἑνὶ τούτῳ πάντα συνῄρηκα. κἂν γένηται τοῦτο, δέδωκά
σοι ὅπερ ἀρχόμενος ᾔτησα, λόγῳ μὲν αὐτὸς ὑποσχόμενος
ἀνδριάντα βασιλέως σοι δεῖξαι. καὶ γάρ ἐστι λόγος ὄντως
ἔργου σκιή· παρὰ σοῦ δὲ αὐτὸν ἀντῄτουν ἔμβιον ἀπολαβεῖν
καὶ κινούμενον. καὶ ὄψομαί γε οὐκ εἰς μακράν, καὶ
ἀποδώσεις μοι τοῦ βασιλέως τὸ ἔργον, εἰ μὴ θυραυλήσουσιν
οἱ λόγοι περὶ τὰ ὦτα, ἀλλ´ εἰσρυήσονταί τε καὶ τοῖς
μυχοῖς τῆς ψυχῆς ἐνδιαιτήσονται. οὐ μὴν ἀθεεὶ πείθομαι
φιλοσοφίαν ἐπὶ τὴν παραίνεσιν ἐξωρμῆσθαι σὺν σπουδῇ
τῷ θεῷ προθυμουμένῳ τὰ σὰ αὔξειν, ὡς εἰκάσαι ῥᾴδιον.
ἐγὼ δ´ ἂν δίκαιος εἴην ἀπολαῦσαι πρῶτος τῶν ἐμαυτοῦ
σπερμάτων τῆς βλάστης, οἷόν σε πλάττω βασιλέα, τοιούτου
πειρώμενος, ὅταν περὶ ὧν αἱ πόλεις αἰτοῦσι παρέχω
λόγον καὶ δέχωμαι.
