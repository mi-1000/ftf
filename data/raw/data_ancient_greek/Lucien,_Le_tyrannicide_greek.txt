Ποῦ μοι τὸ ξίφος; μή τις ἄλλος τοῦτο γνωρίζει;
μή τινος ἄλλου ὅπλον τοῦτο ἦν; τίς αὐτὸ ἐς τὴν
ἀκρόπολιν ἀνεκόμισε; πρὸ τοῦ τυράννου τίς
ἐχρήσατο; τίς αὐτὸ ἐπ´ ἐκεῖνον ἀπέστειλεν;
ὦ ξίφος κοινωνὸν καὶ διάδοχον τῶν ἐμῶν κατορθωμάτων,
μετὰ τοσούτους κινδύνους, μετὰ τοσούτους
φόνους ἀμελούμεθα καὶ ἀνάξιοι δοκοῦμεν δωρεᾶς.
εἰ γὰρ ὑπὲρ μόνου τούτου τὴν τιμὴν ᾔτουν παρ´
ὑμῶν, εἰ γὰρ ἔλεγον, "Ἄνδρες, ἀποθανεῖν ἐθελήσαντι
τῷ τυράννῳ καὶ ἀνόπλῳ ἐπὶ τοῦ καιροῦ
κατειλημμένῳ ξίφος τοῦτο ἐμὸν ὑπηρέτησε καὶ
πρὸς τὸ τέλος τῆς ἐλευθερίας συνήργησε πάντῃ,
τοῦτο τιμῆς τε καὶ δωρεᾶς ἄξιον νομίσατε,"
δεσπότην οὕτω δημοτικοῦ κτήματος οὐκ ἂν
ἠμείψασθε; οὐκ ἂν ἐν τοῖς εὐεργέταις ἀνεγράψατε;
οὐκ ἂν τὸ ξίφος ἐν τοῖς ἱεροῖς ἀνεθήκατε;
οὐκ ἂν μετὰ τῶν θεῶν κἀκεῖνο προσεκυνήσατε;
Νῦν μοι ἐννοήσατε οἷα πεποιηκέναι εἰκὸς τὸν
τύραννον, οἷα δὲ εἰρηκέναι πρὸ τῆς τελευτῆς·
ἐπεὶ γὰρ ὑπ´ ἐμοῦ φονευόμενος καὶ τιτρωσκόμενος
πολλοῖς τραύμασιν ἐς τὰ φανερὰ τοῦ σώματος,
ὡς ἂν μάλιστα λυπήσειν ἔμελλον τὸν γεγεννηκότα,
ὡς ἂν ἐκ τῆς πρώτης θέας διασπαράξειν, ὁ μὲν
ἀνεβόησεν οἰκτρόν, ἐπιβοώμενος τὸν γεγεννηκότα
οὐ βοηθὸν οὐδὲ σύμμαχονᾔδει γὰρ πρεσβύτην
ὄντα καὶ ἀσθενῆἀλλὰ θεατὴν τῶν οἰκείων κακῶν·
ἐγὼ γὰρ ἀπηλλαττόμην ποιητὴς μὲν τῆς ὅλης
τραγῳδίας γεγενημένος, καταλιπὼν δὲ τῷ ὑποκριτῇ
τὸν νεκρὸν καὶ τὴν σκηνὴν καὶ τὸ ξίφος
καὶ τὰ λοιπὰ τοῦ δράματος· ἐπιστὰς δὲ ἐκεῖνος
καὶ ἰδὼν υἱὸν ὃν εἶχεν μόνον ὀλίγον ἐμπνέοντα,
ᾑμαγμένον, ἐμπεπλησμένον τοῦ φόνου καὶ τὰ
τραύματα συνεχῆ καὶ πολλὰ καὶ καίρια, ἀνεβόησεν
τοῦτο· "Τέκνον, ἀνηρήμεθα, πεφονεύμεθα, τετυραννοκτονήμεθα,
ποῦ ὁ σφαγεύς; τίνι με τηρεῖ;
τίνι με φυλάττει διὰ σοῦ, τέκνον, προανῃρημένον;
ἢ μή τι ὡς γέροντος ὑπερφρονεῖ, καὶ τῇ βραδυτῆτι,
κολάζειν δέον, καὶ παρατείνει μοι τὸν φόνον καὶ
μακροτέραν μοι τὴν σφαγὴν ποιεῖ;"
Καὶ ταῦτα λέγων ἐζήτει τὸ ξίφος· αὐτὸς γὰρ
ἄνοπλος ἦν διὰ τὸ πάντα τῷ παιδὶ θαρρεῖν. ἀλλ´
οὐδὲ τοῦτο ἐνεδέησεν, πάλαι δὲ ἦν ὑπ´ ἐμοῦ καὶ
τοῦτο προπαρεσκευασμένον καὶ πρὸς τὸ μέλλον
τόλμημα καταλελειμμένον. ἀποσπάσας δὴ τῆς
σφαγῆς καὶ τοῦ τραύματος ἐξελὼν τὸ ξίφος
φησί, "Πρὸ μικροῦ μέν με ἀπέκτεινας, νῦν δὲ
ἀνάπαυσον, ξίφος. πατρὶ πενθοῦντι παραμύθιον
ἐλθὲ καὶ πρεσβυτικῇ χειρὶ δυστυχούσῃ συναγώνισαι.
ἀπόσφαξον, τυραννοκτόνησον καὶ τοῦ
πενθεῖν ἀπάλλαξον. εἴθε πρῶτός σοι ἐνέτυχον,
εἴθε τὴν τάξιν προὔλαβον τοῦ φόνου. ἀπέθανον
ἄν, ἀλλ´ ὡς τύραννος μόνον, ἀλλ´ ἔτι νομίζων
ἕξειν ἔκδικον· νῦν δὲ ὡς ἄτεκνος, νῦν δὲ ὡς οὐδὲ
φονέως εὐπορῶν." Καὶ ταῦτα ἅμα λέγων ἐπῆγε
τὴν σφαγὴν τρέμων, οὐ δυνάμενος, ἐπιθυμῶν μέν,
ἀσθενῶν δὲ πρὸς τὴν ὑπηρεσίαν τοῦ τολμήματος.
Πόσαι κολάσεις ταῦτα; πόσα τραύματα; πόσοι
θάνατοι; πόσαι τυραννοκτονίαι; πόσαι δωρεαί;
καὶ τέλος ἑωράκατε πάντες τὸν μὲν νεανίαν προκείμενον,
οὐδὲ μικρὸν οὐδ´ εὐκαταγώνιστον ἔργον, τὸν
πρεσβύτην δὲ αὐτῷ περικεχυμένον καὶ τὸ αἷμα
ἀμφοῖν ἀνακεκραμένον, τὴν ἐλευθέριον ἐκείνην καὶ
ἐπινίκιον σπονδήν, καὶ τὰ ἔργα τοῦ ξίφους τοῦ ἐμοῦ,
αὐτὸ δὲ τὸ ξίφος ἐν μέσῳ ἀμφοτέρων, ἐπιδεικνύμενον
ὡς οὐκ ἀνάξιον γεγένηται τοῦ δεσπότου καὶ μαρτυρόμενον
ὅτι μοι πιστῶς διηκονήσατο. τοῦτο ὑπ´
ἐμοῦ γενόμενον μικρότερον ἦν· νῦν δὲ λαμπρότερόν
ἐστι τῇ καινότητι. καὶ ὁ μὲν καθελὼν τὴν
τυραννίδα πᾶσαν εἰμὶ ἐγώ· μεμέρισται δὲ ἐς
πολλοὺς τὸ ἔργον ὥσπερ ἐν δράματι· καὶ τὰ μὲν
πρῶτα ἐγὼ ὑπεκρινάμην, τὰ δεύτερα δὲ ὁ παῖς,
τὰ τρίτα δὲ ὁ τύραννος αὐτός, τὸ ξίφος δὲ πᾶσιν
ὑπηρέτησεν.
