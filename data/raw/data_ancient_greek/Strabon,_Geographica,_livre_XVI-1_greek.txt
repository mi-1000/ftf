Ὅριον δ´ ἐστὶ τῆς Παρθυαίων ἀρχῆς ὁ Εὐφράτης
καὶ ἡ περαία· τὰ δ´ ἐντὸς ἔχουσι Ῥωμαῖοι καὶ τῶν Ἀράβων
οἱ φύλαρχοι μέχρι Βαβυλωνίας, οἱ μὲν μᾶλλον
ἐκείνοις οἱ δὲ τοῖς Ῥωμαίοις προσέχοντες, οἷσπερ καὶ
πλησιόχωροί εἰσιν, ἧττον μὲν Σκηνῖται οἱ νομάδες οἱ
τῷ ποταμῷ πλησίον, μᾶλλον δ´ οἱ ἄπωθεν καὶ πρὸς τῇ
εὐδαίμονι Ἀραβίᾳ. οἱ δὲ Παρθυαῖοι καὶ πρότερον μὲν
ἐφρόντιζον τῆς πρὸς Ῥωμαίους φιλίας, τὸν δὲ ἄρξαντα
πολέμου Κράσσον ἠμύναντο· καὶ αὐτοὶ ἄρξαντες τῆς
μάχης τῶν ἴσων ἔτυχον, ἡνίκα ἔπεμψαν ἐπὶ τὴν Ἀσίαν
Πάκορον ... Ἀντώνιος δὲ συμβούλῳ τῷ Ἀρμενίῳ
χρώμενος προὐδόθη καὶ κακῶς ἐπολέμησεν· ὁ δ´ ἐκεῖνον
διαδεξάμενος Φραάτης τοσοῦτον ἐσπούδασε περὶ
τὴν φιλίαν τὴν πρὸς Καίσαρα τὸν Σεβαστὸν ὥστε καὶ
τὰ τρόπαια ἔπεμψεν ἃ κατὰ Ῥωμαίων ἀνέστησαν Παρθυαῖοι, 
καὶ καλέσας εἰς σύλλογον Τίτιον τὸν ἐπιστατοῦντα
τότε τῆς Συρίας, τέτταρας παῖδας γνησίους
ἐνεχείρισεν ὅμηρα αὐτῷ, Σερασπαδάνην καὶ Ῥωδάσπην
καὶ Φραάτην καὶ Βονώνην, καὶ γυναῖκας τούτων
δύο καὶ υἱεῖς τέτταρας, δεδιὼς τὰς στάσεις καὶ τοὺς
ἐπιτιθεμένους αὐτῷ· ᾔδει γὰρ μηδένα ἰσχύσοντα καθ´
ἑαυτόν, ἂν μή τινα ἐπιλάβῃ τοῦ Ἀρσακίου γένους διὰ
τὸ εἶναι σφόδρα φιλαρσάκας τοὺς Παρθυαίους· ἐκποδὼν
οὖν ἐποίησε τοὺς παῖδας, ἀφελέσθαι ζητῶν τὴν
ἐλπίδα ταύτην τοὺς κακουργοῦντας. τῶν μὲν οὖν παίδων
ὅσοι περίεισιν ἐν Ῥώμῃ δημοσίᾳ βασιλικῶς τημελοῦνται· 
καὶ οἱ λοιποὶ δὲ βασιλεῖς πρεσβευόμενοι καὶ
εἰς συλλόγους ἀφικνούμενοι διατετελέκασιν.
