Ἐάσθω δὴ ταῦτα, ἐκεῖνο δ´ ὅπερ ἐστὶ μᾶλλον ἐν
φανερῷ λαβόντες λέγωμεν, ὅτι ἐν τοῖς περὶ τὸν Κάικον
τόποις φαίνεται βεβασιλευκὼς καθ´ Ὅμηρον ὁ Εὐρύπυλος, ὥστ´ ἴσως καὶ τῶν
Κιλίκων τι μέρος ἦν ὑπ´ αὐτῷ, καὶ οὐ δύο δυναστεῖαι μόνον ἀλλὰ καὶ τρεῖς
ὑπῆρξαν ἐν αὐτοῖς. τῷ δὲ λόγῳ τούτῳ συνηγορεῖ τὸ ἐν τῇ
Ἐλαΐτιδι χειμαρρῶδες ποτάμιον δείκνυσθαι Κήτειον·
ἐμπίπτει δ´ οὗτος εἰς ἄλλον ὅμοιον, εἶτ´ ἄλλον, καταστρέφουσι
δὲ εἰς τὸν Κάικον·  ὁ δὲ Κάικος οὐκ ἀπὸ
τῆς Ἴδης ῥεῖ, καθάπερ εἴρηκε Βακχυλίδης, * οὔθ´ ὡς
Εὐριπίδης τὸν Μαρσύαν φησί „τὰς διωνομασμένας
„ναίειν Κελαινὰς ἐσχάτοις Ἴδης τόποις.“ πολὺ γὰρ
τῆς Ἴδης ἄπωθεν αἱ Κελαιναί, πολὺ δὲ καὶ αἱ τοῦ Καΐκου πηγαί· 
δείκνυνται γὰρ ἐν πεδίῳ. Τῆμνον δ´ ἔστιν
ὄρος ὃ διορίζει τοῦτό τε καὶ τὸ καλούμενον Ἀπίας πεδίον, 
ὃ ὑπέρκειται ἐν τῇ μεσογαίᾳ τοῦ Θήβης πεδίου·
ῥεῖ δ´ ἐκ τοῦ Τήμνου ποταμὸς Μύσιος ἐμβάλλων εἰς
τὸν Κάικον ὑπὸ ταῖς πηγαῖς αὐτοῦ, ἀφ´ οὗ δέχονταί
τινες εἰπεῖν Αἰσχύλον κατὰ τὴν εἰσβολὴν τοῦ ἐν Μυρμιδόσι
προλόγου „ἰὼ Κάικε Μύσιαί τ´ ἐπιρροαί.“ ἐγγὺς
δὲ τῶν πηγῶν κώμη Γέργιθα ἔστιν, εἰς ἣν μετῴκισεν
Ἄτταλος τοὺς ἐν τῇ Τρῳάδι τὸ χωρίον ἐξελών.
