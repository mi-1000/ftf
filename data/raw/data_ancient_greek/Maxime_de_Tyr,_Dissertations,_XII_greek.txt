Ἀλλὰ διὰ τοῦτο, φαίη ἄν τις, ὁ δίκαιος ἀνὴρ προπηλακίζεται, 
καὶ συκοφαντεῖται, καὶ διώκεται, καὶ χρήματα
ἀφαιρεῖται, καὶ εἰς δεσμωτήριον ἐμβάλλεται, καὶ
φεύγει, καὶ ἀτιμοῦται, καὶ ἀποθνήσκει. Τί οὖν, εἰ
καὶ οἱ παῖδες νόμους πρὸς ἀλλήλους θέμενοι, καθίσαντες
δικαστήριον ἑαυτῶν, ὑπάγοιεν ἄνδρα κατὰ τοὺς
αὐτῶν νόμους, κᾆτα, εἰ δόξαι ἀδικεῖν, ψηφίζοιντο
αὐτὸν ἄτιμον εἶναι ἐν τῷ τῶν παίδων δήμῳ, δημεύοιεν
δὲ αὐτοῦ τὰ παιδικὰ χρήματα, τοὺς ἀστραγάλους καὶ
τὰ παίγνια, τί εἰκὸς πρᾶξαι τὸν ἄνδρα ἐκ τοιούτου
δικαστηρίου αὐταῖς ψήφοις καὶ καταδίκαις αὐταῖς;
Οὕτω καὶ ὁ Σωκράτης Ἀθηναίων κατεγέλα, ὡς παιδαρίων
ψηφιζομένων, καὶ κελευόντων ἀποθνήσκειν ἄνδρα
θνητόν. Καὶ ἄλλος ὅστις ἀγαθὸς ἀνὴρ καὶ δίκαιος
καταγελάσεται γέλωτα ἀκραιφνῆ, ὁρῶν τοὺς ἀδίκους
ἐπ´ αὐτὸν ὡρμημένους σπουδῇ, οἰομένους τὶ δρᾶν,
δρῶντας δὲ οὐδέν· ἀλλὰ καὶ ἀτιμαζόντων ἐκείνων,
βοήσεται τὸ τοῦ Ἀχιλλέως,
φρονέω δὲ τετιμῆσθαι Διὸς αἴσῃ·
καὶ ἀφαιρουμένων τὰ χρήματα, προήσεται ὡς παίγνια
καὶ ἀστραγάλους ἀφαιρουμένους, καὶ ἀποθανεῖται ὡς
ὑπὸ πυρετοῦ καὶ λίθου, οὐδὲν ἀγανακτῶν πρὸς τοὺς
ἀποκτειννύντας.
