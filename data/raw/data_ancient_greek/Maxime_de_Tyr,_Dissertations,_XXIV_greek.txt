Ἀλλὰ Πέρσαις μὲν αἱ παλλακίδες ἕπονται, ἵνα
μάχωνται καλῶς ὑπὲρ τῶν φιλτάτων· γεωργὸς δὲ ἀνὴρ
οὐκ ἀμυνεῖται καλῶς ὑπὲρ τῶν φιλτάτων, ὑπὲρ ἀμπέλου
τεμνομένης, ὑπὲρ ἐλαίας κοπτομένης, ὑπὲρ ληΐου
δῃουμένου; Ἐὰν δὲ παραβάλῃς τῷ στρατιωτικῷ τούτῳ
τὰ ὕστερα, εὑρήσεις μὲν πλείστους, ἀλλ´ οὐ νικηρους· 
ὁπλίτας, ἀλλὰ μισθοφόρους, ὁπλίτας ἐσκιατροφημένους, 
ὁπλίτας ὑβριστάς, ἐν Σικελίᾳ ἡττωμένους,
ἐν Ἑλλησπόντῳ λαμβανομένους. Τὰ δὲ Περσικὰ εἰ
λέγοις, στρατιωτικόν μοι καὶ τοῦτο λέγεις ἐκ γεωργίας.
Πότε γάρ ποτε Μῆδοι μὲν ἡττῶνται, κρατοῦσιν δὲ
Πέρσαι; ὅτε Πέρσαι μὲν ἐγεώργουν ἔτι, Μῆδοι δ´ ἐπολέμουν, 
τότε ἦλθεν αὐτοῖς ἀγὼν κύριος. Στρατιωτικὸν
ἐν Πασαργάδαις νενικημένον, γῇ τραχείᾳ ὑπ´
αὐτουργίᾳ στρατιώτας διαπεπονημένους· ἀλλ´ ἐπεὶ
γεωργοῦντες ἐπαύσαντο οἱ Πέρσαι, καὶ τῆς γῆς ἐπελάθοντο, 
καὶ τῶν ἀρότρων καὶ τῶν ἀμητηρίων, τότε
ἀπέβαλλον καὶ τὰς ἀρετὰς ὁμοῦ τοῖς ὀργάνοις.
