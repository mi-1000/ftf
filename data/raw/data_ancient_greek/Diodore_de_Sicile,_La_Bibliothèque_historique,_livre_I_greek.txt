καὶ Λυκοῦργον δὲ καὶ Πλάτωνα καὶ Σόλωνα πολλὰ
τῶν ἐξ Αἰγύπτου νομίμων εἰς τὰς ἑαυτῶν κατατάξαι
νομοθεσίας. Πυθαγόραν τε τὰ κατὰ τὸν ἱερὸν λόγον
καὶ τὰ κατὰ γεωμετρίαν θεωρήματα καὶ τὰ περὶ
τοὺς ἀριθμούς, ἔτι δὲ τὴν εἰς πᾶν ζῷον τῆς ψυχῆς
μεταβολὴν μαθεῖν παρ´ Αἰγυπτίων. ὑπολαμβάνουσι
δὲ καὶ Δημόκριτον παρ´ αὐτοῖς ἔτη διατρῖψαι πέντε
καὶ πολλὰ διδαχθῆναι τῶν κατὰ τὴν ἀστρολογίαν.
τόν τε Οἰνοπίδην ὁμοίως συνδιατρίψαντα τοῖς ἱερεῦσι
καὶ ἀστρολόγοις μαθεῖν ἄλλα τε καὶ μάλιστα τὸν
ἡλιακὸν κύκλον ὡς λοξὴν μὲν ἔχει τὴν πορείαν,
ἐναντίαν δὲ τοῖς ἄλλοις ἄστροις τὴν φορὰν ποιεῖται.
παραπλησίως δὲ καὶ τὸν Εὔδοξον ἀστρολογήσαντα
παρ´ αὐτοῖς καὶ πολλὰ τῶν χρησίμων εἰς τοὺς
Ἕλληνας ἐκδόντα τυχεῖν ἀξιολόγου δόξης. τῶν τε
ἀγαλματοποιῶν τῶν παλαιῶν τοὺς μάλιστα διωνομασμένους
διατετριφέναι παρ´ αὐτοῖς Τηλεκλέα καὶ
Θεόδωρον, τοὺς Ῥοίκου μὲν υἱούς, κατασκευάσαντας
δὲ τοῖς Σαμίοις τὸ τοῦ Ἀπόλλωνος τοῦ Πυθίου
ξόανον. τοῦ γὰρ ἀγάλματος ἐν Σάμῳ μὲν ὑπὸ
Τηλεκλέους ἱστορεῖται τὸ ἥμισυ δημιουργηθῆναι,
κατὰ δὲ τὴν Ἔφεσον ὑπὸ τἀδελφοῦ Θεοδώρου τὸ
ἕτερον μέρος συντελεσθῆναι· συντεθέντα δὲ πρὸς
ἄλληλα τὰ μέρη συμφωνεῖν οὕτως ὥστε δοκεῖν ὑφ´
ἑνὸς τὸ πᾶν ἔργον συντετελέσθαι. τοῦτο δὲ τὸ
γένος τῆς ἐργασίας παρὰ μὲν τοῖς Ἕλλησι μηδαμῶς
ἐπιτηδεύεσθαι, παρὰ δὲ τοῖς Αἰγυπτίοις μάλιστα
συντελεῖσθαι. παρ´ ἐκείνοις γὰρ οὐκ ἀπὸ τῆς κατὰ
τὴν ὅρασιν φαντασίας τὴν συμμετρίαν τῶν ἀγαλμάτων
κρίνεσθαι, καθάπερ παρὰ τοῖς Ἕλλησιν, ἀλλ´
ἐπειδὰν τοὺς λίθους κατακλίνωσι καὶ μερίσαντες
κατεργάσωνται, τὸ τηνικαῦτα τὸ ἀνάλογον ἀπὸ τῶν
ἐλαχίστων ἐπὶ τὰ μέγιστα λαμβάνεσθαι· τοῦ γὰρ
παντὸς σώματος τὴν κατασκευὴν εἰς ἓν καὶ εἴκοσι
μέρη καὶ προσέτι τέταρτον διαιρουμένους τὴν ὅλην
ἀποδιδόναι συμμετρίαν τοῦ ζῴου. διόπερ ὅταν περὶ
τοῦ μεγέθους οἱ τεχνῖται πρὸς ἀλλήλους σύνθωνται,
χωρισθέντες ἀπ´ ἀλλήλων σύμφωνα κατασκευάζουσι
τὰ μεγέθη τῶν ἔργων οὕτως ἀκριβῶς ὥστε ἔκπληξιν
παρέχειν τὴν ἰδιότητα τῆς πραγματείας αὐτῶν. τὸ
δ´ ἐν τῇ Σάμῳ ξόανον συμφώνως τῇ τῶν Αἰγυπτίων
φιλοτεχνίᾳ κατὰ τὴν κορυφὴν διχοτομούμενον
διορίζειν τοῦ ζῴου τὸ μέσον μέχρι τῶν αἰδοίων,
ἰσάζον ὁμοίως ἑαυτῷ πάντοθεν· εἶναι δ´ αὐτὸ λέγουσι
κατὰ τὸ πλεῖστον παρεμφερὲς τοῖς Αἰγυπτίοις,
ὡς ἂν τὰς μὲν χεῖρας ἔχον παρατεταμένας, τὰ δὲ
σκέλη διαβεβηκότα.
Περὶ μὲν οὖν τῶν κατ´ Αἴγυπτον ἱστορουμένων
καὶ μνήμης ἀξίων ἀρκεῖ τὰ ῥηθέντα· ἡμεῖς δὲ κατὰ
τὴν ἐν ἀρχῇ τῆς βίβλου πρόθεσιν τὰς ἑξῆς πράξεις
καὶ μυθολογίας ἐν τῇ μετὰ ταύτην διέξιμεν, ἀρχὴν
ποιησάμενοι τὰ κατὰ τὴν Ἀσίαν τοῖς Ἀσσυρίοις πραχθέντα.
