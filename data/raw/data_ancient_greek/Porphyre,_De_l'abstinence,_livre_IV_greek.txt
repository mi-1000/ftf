λοιπὸν δὲ καὶ κατὰ ἄνδρα ὀλίγας
μαρτυρίας τῆς ἀποχῆς παραφέρωμεν· ἓν γὰρ καὶ τοῦτ´
ἦν τῶν ἐγκλημάτων. τῶν τοίνυν Ἀθήνησι νομοθετῶν
Τριπτόλεμον παλαιότατον παρειλήφαμεν· περὶ οὗ
Ἕρμιππος ἐν δευτέρῳ περὶ τῶν νομοθετῶν γράφει
ταῦτα· φασὶ δὲ καὶ Τριπτόλεμον Ἀθηναίοις νομοθετῆσαι, 
καὶ τῶν νόμων αὐτοῦ τρεῖς ἔτι Ξενοκράτης ὁ
φιλόσοφος λέγει διαμένειν Ἐλευσῖνι τούσδε· γονεῖς
τιμᾶν, θεοὺς καρποῖς ἀγάλλειν, ζῷα μὴ σίνεσθαι.
τοὺς μὲν οὖν δύο καλῶς παραδοθῆναι· δεῖ γὰρ τοὺς
μὲν γονεῖς εὐεργέτας ἡμῶν γεγενημένους ἀντ´ εὖ
ποιεῖν ἐφ´ ὅσον ἐνδέχεται, τοῖς θεοῖς δὲ ἀφ´ ὧν ἔδωκαν
ἡμῖν {ὠφελίμων} εἰς τὸν βίον ἀπαρχὰς ποιεῖσθαι·
περὶ δὲ τοῦ τρίτου διαπορεῖ, τί ποτε διανοηθεὶς ὁ
Τριπτόλεμος παρήγγειλεν ἀπέχεσθαι τῶν ζῴων. 
πότερον γάρ, φησίν, ὅλως οἰόμενος εἶναι δεινὸν τὸ
ὁμογενὲς κτείνειν ἢ συνιδὼν ὅτι συνέβαινεν ὑπὸ τῶν
ἀνθρώπων τὰ χρησιμώτατα τῶν ζῴων εἰς τροφὴν
ἀναιρεῖσθαι; βουλόμενον οὖν ἥμερον ποιῆσαι τὸν βίον
πειραθῆναι καὶ τὰ συνανθρωπεύοντα καὶ μάλιστα τῶν
ζῴων ἥμερα διασῴζειν. εἰ μὴ ἄρα διὰ τὸ προστάξαι
τοῖς καρποῖς τοὺς θεοὺς τιμᾶν ὑπολαβὼν μᾶλλον ἂν
διαμεῖναι τὴν τιμὴν ταύτην, εἰ μὴ γίγνοιντο τοῖς
θεοῖς διὰ τῶν ζῴων θυσίαι. πολλὰς δὲ αἰτίας τοῦ
Ξενοκράτους καὶ ἄλλας οὐ πάνυ ἀκριβεῖς ἀποδιδόντος
ἡμῖν αὔταρκες τοσοῦτον ἐκ τῶν εἰρημένων, ὅτι τοῦτο
νενομοθέτητο ἐκ τοῦ Τριπτολέμου. ὅθεν ὕστερον
παρανομοῦντες, ὅτε ἥψαντο τῶν ζῴων μετὰ πολλῆς
ἀνάγκης καὶ ἁμαρτημάτων ἀκουσίων, ὥσπερ ἐπεδείξαμεν, 
ἐπὶ τοῦτο πεπτώκασιν. ἐπεὶ καὶ Δράκοντος νόμος
μνημονεύεται τοιοῦτος, θεσμὸς αἰώνιος τοῖς Ἀτθίδα
νεμομένοις, {κύριος τὸν ἅπαντα χρόνον,} θεοὺς τιμᾶν
καὶ ἥρωας ἐγχωρίους ἐν κοινῷ ἑπομένοις νόμοις πατρίοις, 
ἰδίᾳ κατὰ δύναμιν, σὺν εὐφημίᾳ καὶ ἀπαρχαῖς
καρπῶν πελάνους ἐπετείους· τοῦ νόμου ἀπαρχαῖς καρπῶν, 
οἷς χρῆται ὁ ἄνθρωπος, τιμᾶν τὸ θεῖον προστάττοντος
καὶ πελάνοις .
