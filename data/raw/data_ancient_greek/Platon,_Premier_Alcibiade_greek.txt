οἷον νοσοῦντι ἐξουσίας οὔσης δρᾶν.
βούλεται, νοῦν ἰατρικὸν μὴ ἔχοντι, τυραννοῦντι δὲ ὡς μηδὲν
ἐπιπλήττοι τις αὐτῷ, τί τὸ συμβησόμενον; ἆρ´ οὐχ, ὡς τὸ
εἰκός, διαφθαρῆναι τὸ σῶμα;
Ἀληθῆ λέγεις.
Τί δ´ ἐν νηί, εἴ τῳ ἐξουσία εἴη ποιεῖν ὃ δοκεῖ, νοῦ
τε καὶ ἀρετῆς κυβερνητικῆς ἐστερημένῳ, καθορᾷς ἃ ἂν
συμβαίη αὐτῷ τε καὶ τοῖς συνναύταις;
Ἔγωγε, ὅτι γε ἀπόλοιντο πάντες ἄν.
Οὐκοῦν ὡσαύτως ἐν πόλει τε καὶ πάσαις ἀρχαῖς καὶ
ἐξουσίαις ἀπολειπομέναις ἀρετῆς ἕπεται τὸ κακῶς πράττειν;
Ἀνάγκη.
Οὐκ ἄρα τυραννίδα χρή, ὦ ἄριστε Ἀλκιβιάδη, 
παρασκευάζεσθαι οὔθ´ αὑτῷ οὔτε τῇ πόλει, εἰ μέλλετε εὐδαιμονεῖν,
ἀλλ´ ἀρετήν.
Ἀληθῆ λέγεις.
Πρὶν δέ γε ἀρετὴν ἔχειν, τὸ ἄρχεσθαι ἄμεινον ὑπὸ
τοῦ βελτίονος ἢ τὸ ἄρχειν ἀνδρί, οὐ μόνον παιδί.
Φαίνεται.
Οὐκοῦν τό γ´ ἄμεινον καὶ κάλλιον;
Ναί.
Τὸ δὲ κάλλιον πρεπωδέστερον;
Πῶς δ´ οὔ;
Πρέπει ἄρα τῷ κακῷ δουλεύειν· ἄμεινον γάρ.
Ναί.
Δουλοπρεπὲς ἄρ´ ἡ κακία.
Φαίνεται.
Ἐλευθεροπρεπὲς δὲ ἡ ἀρετή.
Ναί. 
Οὐκοῦν φεύγειν χρή, ὦ ἑταῖρε, τὴν δουλοπρέπειαν;
Μάλιστά γε, ὦ Σώκρατες.
Αἰσθάνῃ δὲ νῦν πῶς ἔχεις; ἐλευθεροπρεπῶς ἢ οὔ;
Δοκῶ μοι καὶ μάλα σφόδρα αἰσθάνεσθαι.
Οἶσθ´ οὖν πῶς ἀποφεύξῃ τοῦτο τὸ περὶ σὲ νῦν;
ἵνα μὴ ὀνομάζωμεν αὐτὸ ἐπὶ καλῷ ἀνδρί,
Ἔγωγε.
Πῶς;
Ἐὰν βούλῃ σύ, ὦ Σώκρατες.
Οὐ καλῶς λέγεις, ὦ Ἀλκιβιάδη.
Ἀλλὰ πῶς χρὴ λέγειν;
Ὅτι ἐὰν θεὸς ἐθέλῃ.
Λέγω δή. καὶ πρὸς τούτοις μέντοι τόδε λέγω, ὅτι
κινδυνεύσομεν μεταβαλεῖν τὸ σχῆμα, ὦ Σώκρατες, τὸ μὲν
σὸν ἐγώ, σὺ δὲ τοὐμόν· οὐ γὰρ ἔστιν ὅπως οὐ παιδαγωγήσω
σε ἀπὸ τῆσδε τῆς ἡμέρας, σὺ δ´ ὑπ´ ἐμοῦ παιδαγωγήσῃ.
Ὦ γενναῖε, πελαργοῦ ἄρα ὁ ἐμὸς ἔρως οὐδὲν
διοίσει, εἰ παρὰ σοὶ ἐννεοττεύσας ἔρωτα ὑπόπτερον ὑπὸ
τούτου πάλιν θεραπεύσεται.
Ἀλλὰ οὕτως ἔχει, καὶ ἄρξομαί γε ἐντεῦθεν τῆς
δικαιοσύνης ἐπιμέλεσθαι.
Βουλοίμην ἄν σε καὶ διατελέσαι· ὀρρωδῶ δέ, οὔ τι
τῇ σῇ φύσει ἀπιστῶν, ἀλλὰ τὴν τῆς πόλεως ὁρῶν ῥώμην,
μὴ ἐμοῦ τε καὶ σοῦ κρατήσῃ.
