Σῶμα μὲν βαδιστικὸν τῇ φύσει, ψυχὴ δὲ λογιστικὴ
τῇ φύσει· εἰ δ´ ἐστὶν ἀθάνατος, ὥσπέρ ἐστιν,
ἀνάγκη που αὐτῇ τοῦτο ἐξ ἀϊδίου ἐνεῖναι, τὰς νοήσεις
τὲ καὶ ἐπιστήμας τῶν πραγμάτων. Ἅτε δέ, οἶμαι, διττῷ
βίῳ ἡ ψυχὴ συνεχομένη, τῷ μὲν καθαρῷ καὶ διαυγεῖ
καὶ ὑπὸ μηδεμιᾶς συμφορᾶς ἐνοχλουμένῳ, τῷ δὲ θολερῷ
καὶ τεταραγμένῳ καὶ ἐν παντοίαις τύχαις φυρομένῳ· 
ἐνταῦθα μὲν ἀσαφείας ἐμπέπλησται, καὶ καρηβαρεῖ, 
αὐτὸ ἐκεῖνο τὸ τῶν μεθυόντων πάθος· τούτοις
γάρ που φλεγμαίνουσα ἡ ψυχὴ ὑπὸ τοῦ ἀνέδην πότου,
ἐγγύτατα μὲν τείνει μανίας· ἤδη δέ που ἀνακαλεῖται
αὑτήν, καὶ οὔτε ἀκριβῶς σφάλλεται, οὔτε σαφῶς λογίζεται, 
ἀλλ´ ἐν μεθορίῳ μένει ἀγνοίας καὶ λογισμοῦ.
Ἐπειδὰν δὲ ἀπαλλαγῇ ἡ ψυχὴ ἐνθένδε ἐκεῖσε, ὥσπερ
ἐκ τῆς Κιμμερίων γῆς ἐπὶ λαμπρὸν αἰθέρα ἐξελθοῦσα,
ἐλευθέρα μὲν γενομένη σαρκῶν, ἐλευθέρα δὲ ἐπιθυμιῶν,
ἐλευθέρα νόσων, ἐλευθέρα συμφορῶν· τότε διορᾷ καὶ
λογίζεται τἀληθῆ αὐτά, θεοῖς καὶ θεῶν παισὶν συγγιγνομένη
ὑπὲρ ἄκραν τὴν οὐρανοῦ ἁψῖδα, συμπεριπολοῦσα
καὶ συντεταγμένη στρατιᾷ θεῶν ὑφ´ ἡγεμόνι καὶ
στρατηγῷ τῷ Διί· καὶ μέμνηται μὲν ἀληθείας τότε, ἀναμιμνήσκεται
δὲ ἐνθάδε ἐκείνων· καὶ θαρσεῖ μὲν τότε,
σφάλλεται δὲ νῦν. Ἡ δὲ ἐρρωμένη ψυχὴ καὶ χρηστῷ δαίμονι
συγκεκληρωμένη, κἀνταῦθα ἀντέχει τῷ κυκηθμῷ,
καὶ κατὰ δύναμιν ἀπαλλάττουσα αὑτὴν τῆς πρὸς τὸ
σῶμα ὁμιλίας, τὴν μνήμην ἐγείρει ἐκείνων τῶν θεαμάτων, 
καὶ ἐκείνων τῶν ἀκουσμάτων. Τοῦτο ἄρα καὶ
οἱ ποιηταὶ τὴν Μνημοσύνην αἰνίττονται Μουσῶν μητέρα, 
Μούσας μὲν τὰς ἐπιστήμας ὀνομάζοντες, ἠγάθεον
χορὸν καὶ ἔργον Διός, ὑπὸ Μνημοσύνης δὲ γεννωμένας
καὶ συνταττομένας. Θεραπεύωμεν τὰς Μούσας,
θεραπεύωμεν τὴν Μνημοσύνην.
