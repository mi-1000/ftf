ΠΡΟΒΛΗΜΑ Ι
Διὰ τί τοῖς φθινοπωρινοῖς ἐνυπνίοις ἥκιστα πιστεύομεν.
Προβλήμασιν Ἀριστοτέλους φυσικοῖς ἐντυγχάνων
Φλῶρος εἰς Θερμοπύλας κομισθεῖσιν αὐτός τε πολλῶν
ἀποριῶν, ὅπερ εἰώθασι πάσχειν ἐπιεικῶς αἱ φιλόσοφοι
φύσεις, ὑπεπίμπλατο καὶ τοῖς ἑταίροις μετεδίδου, μαρτυρῶν
αὐτῷ τῷ Ἀριστοτέλει λέγοντι τὴν πολυμάθειαν
πολλὰς ἀποριῶν ἀρχὰς ποιεῖν. τὰ μὲν οὖν ἄλλα
μεθ´ ἡμέραν οὐκ ἄχαριν ἡμῖν ἐν τοῖς περιπάτοις διατριβὴν
παρέσχεν· τὸ δὲ λεγόμενον περὶ τῶν ἐνυπνίων,
ὥς ἐστιν ἀβέβαια καὶ ψευδῆ μάλιστα περὶ τοὺς φυλλοχόους
μῆνας, οὐκ οἶδ´ ὅπως ἐφ´ ἑτέροις λόγοις
πραγματευσαμένου τοῦ Φαβωρίνου μετὰ τὸ δεῖπνον ἀνέκυψεν.
τοῖς μὲν οὖν σοῖς ἑταίροις ἐμοῖς δ´ υἱοῖς ἐδόκει λελυκέναι
τὴν ἀπορίαν Ἀριστοτέλης, καὶ οὐδὲν ᾤοντο δεῖν
ζητεῖν οὐδὲ λέγειν ἀλλ´ ἢ τοὺς καρπούς, ὥσπερ ἐκεῖνος,
αἰτιᾶσθαι. νέοι γὰρ ὄντες ἔτι καὶ σφριγῶντες πολὺ πνεῦμα
γεννῶσιν ἐν τῷ σώματι καὶ ταραχῶδες· οὐ γὰρ τὸν οἶνον
εἰκός ἐστι μόνον ζεῖν καὶ ἀγανακτεῖν, οὐδὲ τοὔλαιον ἂν ᾖ
νεουργὸν ἐν τοῖς λύχνοις ψόφον ἐμποιεῖν, ἀποκυματιζούσης
τὸ πνεῦμα τῆς θερμότητος, ἀλλὰ καὶ τὰ σιτία τὰ
πρόσφατα καὶ τὴν ὀπώραν ἅπασαν ὁρῶμεν ἐντεταμένην
καὶ οἰδοῦσαν, ἄχρι ἂν ἀποπνεύσῃ τὸ φυσῶδες καὶ ἄπεπτον.
ὅτι δ´ ἐστὶ τῶν βρωμάτων ἔνια δυσόνειρα καὶ ταρακτικὰ
τῶν καθ´ ὕπνον ὄψεων, μαρτυρίοις ἐχρῶντο τοῖς τε κυάμοις
καὶ τῇ κεφαλῇ τοῦ πολύποδος, ὧν ἀπέχεσθαι κελεύουσι
τοὺς δεομένους τῆς διὰ τῶν ὀνείρων μαντικῆς.
Ὁ δὲ Φαβωρῖνος αὐτὸς τὰ μὲν ἄλλα δαιμονιώτατος
Ἀριστοτέλους ἐραστής ἐστι καὶ τῷ Περιπάτῳ νέμει μερίδα
τοῦ πιθανοῦ πλείστην· τότε μέντοι λόγον τινὰ τοῦ Δημοκρίτου
παλαιὸν ὥσπερ ἐκ καπνοῦ καθελὼν ἠμαυρωμένον
οἷος ἦν ἐκκαθαίρειν καὶ διαλαμπρύνειν, | ὑποθέμενος
τοῦτο δὴ τοὐπιδήμιον ὅ φησιν Δημόκριτος ἐγκαταβυσσοῦσθαι
τὰ εἴδωλα διὰ τῶν πόρων εἰς τὰ σώματα καὶ
ποιεῖν τὰς κατὰ τὸν ὕπνον ὄψεις ἐπαναφερόμενα· φοιτᾶν δὲ
ταῦτα πανταχόθεν ἀπιόντα καὶ σκευῶν καὶ ἱματίων καὶ
φυτῶν, μάλιστα δὲ ζῴων ὑπὸ σάλου πολλοῦ καὶ θερμότητος
οὐ μόνον ἔχοντα μορφοειδεῖς τοῦ σώματος ἐκμεμαγμένας
ὁμοιότητας (ὡς Ἐπίκουρος οἴεται
μέχρι τούτου Δημοκρίτῳ συνεπόμενος, ἐνταῦθα δὲ προλιπὼν
τὸν λόγον), ἀλλὰ καὶ τῶν κατὰ ψυχὴν κινημάτων καὶ
βουλευμάτων ἑκάστῳ καὶ ἠθῶν καὶ παθῶν ἐμφάσεις ἀναλαμβάνοντα
συνεφέλκεσθαι, καὶ προσπίπτοντα μετὰ τούτων
ὥσπερ ἔμψυχα φράζειν καὶ διαγγέλλειν τοῖς ὑποδεχομένοις
τὰς τῶν μεθιέντων αὐτὰ δόξας καὶ διαλογισμοὺς
καὶ ὁρμάς, ὅταν ἐνάρθρους καὶ ἀσυγχύτους φυλάττοντα
προσμίξῃ τὰς εἰκόνας. τοῦτο δὲ μάλιστα ποιεῖ δι´ ἀέρος
λείου τῆς φορᾶς αὐτοῖς γινομένης ἀκωλύτου καὶ ταχείας.
ὁ δὲ φθινοπωρινός, ἐν ᾧ φυλλοχοεῖ τὰ δένδρα, πολλὴν
ἀνωμαλίαν ἔχων καὶ τραχύτητα διαστρέφει καὶ παρατρέπει
πολλαχῆ τὰ εἴδωλα καὶ τὸ ἐναργὲς αὐτῶν ἐξίτηλον καὶ
ἀσθενὲς ποιεῖ τῇ βραδυτῆτι τῆς πορείας ἀμαυρούμενον,
ὥσπερ αὖ πάλιν πρὸς ὀργώντων καὶ διακαιομένων ἐκθρώσκοντα
πολλὰ καὶ ταχὺ κομιζόμενα τὰς ἐμφάσεις νεαρὰς
καὶ σημαντικὰς ἀποδίδωσιν.
Εἶτα διαβλέψας πρὸς τοὺς περὶ τὸν Αὐτόβουλον καὶ μειδιάσας
’ἀλλ´ ὁρῶ‘ εἶπεν ’ὑμᾶς οἵους  ὄντας ἤδη σκιαμαχεῖν
πρὸς τὰ εἴδωλα καὶ δόξῃ παλαιᾷ καθάπερ γραφῇ
προσφέροντας ἁφὴν οἴεσθαί τι ποιεῖν.‘ καὶ ὁ Αὐτόβουλος
’παῦε ποικίλλων‘ ἔφη ’πρὸς ἡμᾶς· οὐ γὰρ ἀγνοοῦμεν,
ὅτι τὴν Ἀριστοτέλους δόξαν εὐδοκιμῆσαι βουλόμενος
ὥσπερ σκιὰν αὐτῇ τὴν Δημοκρίτου παραβέβληκας. ἐπ´
ἐκείνην οὖν τρεψόμεθα κἀκείνῃ μαχούμεθα κατηγορούσῃ
τῶν νέων καρπῶν καὶ τῆς φίλης ὀπώρας οὐ προσηκόντως.
τὸ γὰρ θέρος αὐτοῖς μαρτυρεῖ καὶ τὸ μετόπωρον, ὅτε
μάλιστα χλωρὰν καὶ φλείουσαν, ὡς Ἀντίμαχος
ἔφη, τὴν ὀπώραν, γεννωμένην ἄρτι, προσφερόμενοι
{τοὺς καρποὺς} ἧττον ἀπατηλοῖς καὶ ψευδέσιν ἐνυπνίοις
σύνεσμεν· οἱ δὲ φυλλοχόοι μῆνες ἤδη τῷ χειμῶνι
παρασκηνοῦντες ἐν πέψει τὰ σιτία καὶ τὰ περιόντα τῶν
ἀκροδρύων ἰσχνὰ καὶ ῥυσὰ καὶ πᾶν ἀφεικότα τὸ πληκτικὸν
ἐκεῖνο καὶ μανικὸν ἔχουσιν. καὶ μὴν οἴνου γε τὸν νέον οἱ πρωιαίτατα
πίνοντες Ἀνθεστηριῶνι πίνουσι μηνὶ μετὰ χειμῶνα,
καὶ τὴν ἡμέραν ἐκείνην ἡμεῖς μὲν Ἀγαθοῦ Δαίμονος, Ἀθηναῖοι
δὲ Πιθοίγια προσαγορεύουσιν· γλεύκους δὲ ζέοντος
ἀεὶ ἀφαιρεῖσθαι καὶ τοὺς ἐργάτας δεδιότας ὁρῶμεν.
ἀφέντες οὖν τὸ συκοφαντεῖν τὰ τῶν θεῶν δῶρα μετίωμεν
ἑτέραν ὁδόν, ἣν ὑφηγεῖται τοὔνομα τοῦ χρόνου {καὶ} τῶν
ὑπηνεμίων καὶ ψευδῶν ὀνείρων. φυλλοχόος γὰρ ὀνομάζεται
διὰ ψυχρότητα καὶ ξηρότητα τηνικαῦτα τῶν φύλλων ἀπορρεόντων,
πλὴν εἴ τι θερμόν ἐστι καὶ λιπαρὸν ὡς ἐλαῖαι καὶ
δάφναι καὶ φοίνικες ἢ διερὸν ὡς μυρσίνη καὶ κιττός· τούτοις
γὰρ ἡ κρᾶσις βοηθεῖ τοῖς δ´ ἄλλοις οὔ· οὐ γὰρ παραμένει
τὸ ἐχέκολλον καὶ συνεκτικόν, ἢ πυκνουμένης ψυχρότητι
τῆς ἰκμάδος ἢ ξηραινομένης δι´ ἔνδειαν καὶ ἀσθένειαν.
ἔστι μὲν οὖν καὶ φυτοῖς ὑγρότητι καὶ θερμότητι
τεθηλέναι καὶ αὐξάνεσθαι, μᾶλλον δὲ τοῖς ζῴοις· καὶ τοὐναντίον
ἡ ψυχρότης καὶ ἡ ξηρότης ὀλέθριον. διὸ χαριέντως
Ὅμηρος εἴωθεν ‘διεροὺς βροτοὺς’  καλεῖν, καὶ τὸ
μὲν χαίρειν ‘ἰαίνεσθαι’, ‘ῥιγεδανὸν’ 
δὲ καὶ ‘κρυερὸν’  τὸ λυπηρὸν καὶ τὸ φοβερόν· |
ὁ δ´ ἀλίβας καὶ ὁ σκελετὸς ἐπὶ τοῖς νεκροῖς λέγονται, λοιδορουμένης
τῷ ὀνόματι τῆς ξηρότητος. ἔτι τὸ μὲν αἷμα
κυριωτάτην τῶν ἐν ἡμῖν ἔχον δύναμιν ἅμα καὶ θερμόν
ἐστι καὶ ὑγρόν, τὸ δὲ γῆρας ἀμφοῖν ἐνδεές. ἔοικε δὲ τοῦ
ἐνιαυτοῦ περιιόντος οἷον γῆρας εἶναι τὸ φθινόπωρον·
οὔπω γὰρ ἥκει τὸ ὑγρόν, οὐκέτι δὲ τὸ θερμὸν ἔρρωται·
δεῖγμα δὴ γεγονὸς ἀτεχνῶς ξηρότητος ἅμα καὶ ψυχρότητος
ἐπισφαλῆ ποιεῖ τὰ σώματα πρὸς τὰς νόσους. τοῖς δὲ
σώμασι τὰς ψυχὰς συμπαθεῖν ἀνάγκη, καὶ μάλιστα παχνουμένου
τοῦ πνεύματος ἀμαυροῦσθαι τὸ μαντικόν, ὥσπερ
κάτοπτρον ὁμίχλης ἀναπιμπλάμενον. οὐδὲν οὖν τρανὸν οὐδ´
ἔναρθρον οὐδ´ εὔσημον ἐν ταῖς φαντασίαις ἀποδίδωσι,
μέχρι οὗ τραχὺ καὶ ἀλαμπὲς καὶ συνεσταλμένον ἐστίν.‘
