Φησὶ δ´ ὁ Νέαρχος τὸν Μιθρωπάστην ἐντυχεῖν αὐτοῖς
μετὰ Μαζήνου· τὸν δὲ Μαζήνην ἐπάρχειν νήσου
τινὸς τῶν ἐν τῷ Περσικῷ κόλπῳ· καλεῖσθαι δὲ τὴν
νῆσον Ὀάρακτα· εἰς ταύτην δὲ τὸν Μιθρωπάστην καταφυγόντα
ξενίας τυχεῖν κατὰ τὴν ἐξ Ὠγύριος γενομένην
ἄφοδον, καὶ δὴ καὶ συνελθεῖν τῷ Μαζήνῃ συσταθησόμενον
τοῖς ἐν τῷ στόλῳ Μακεδόσι, τὸν δὲ Μαζήνην
καὶ καθηγεμόνα τοῦ πλοῦ γενέσθαι. λέγει δὲ καὶ
ἐν ἀρχῇ τοῦ Περσικοῦ παράπλου νῆσον, ἐν ᾗ μαργαρίτης
πολὺς καὶ πολυτίμητός ἐστιν, ἐν ἄλλαις δὲ ψῆφοι
τῶν διαυγῶν καὶ λαμπρῶν· ἐν δὲ ταῖς πρὸ τοῦ Εὐφράτου
νήσοις δένδρα φύεσθαι λιβάνου πνέοντα, ὧν
τὰς ῥίζας κλωμένων ὀπὸν ῥεῖν· παγούρων δὲ καὶ ἐχίνων
μεγέθη, ὅπερ κοινὸν ἐν πάσῃ τῇ ἔξω θαλάττῃ·
τοὺς μὲν γὰρ εἶναι μείζους καυσίων, τοὺς δὲ καὶ δικοτύλους· 
ἐποκεῖλαν δὲ κῆτος ἰδεῖν πεντήκοντα πηχῶν.
