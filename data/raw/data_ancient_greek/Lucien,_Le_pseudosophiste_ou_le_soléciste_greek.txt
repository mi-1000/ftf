ΣΟΦΙΣΤΗΣ.
Παῦσαι πρὸς τῆς Ἀθηνᾶς· ἀλλ´ εἰπέ τι τοιοῦτον
ὥστε κἀμὲ μαθεῖν.
ΛΟΥΚΙΑΝΟΣ.
Καὶ πῶς ἂν μάθοις;
ΣΟΦΙΣΤΗΣ.
Εἴ μοι πάντα ἐπέλθοις, ὅσα φῂς σολοικίσας ἐμὲ
λαθεῖν καὶ παρ´ ὅ τι ἕκαστον σεσολοίκισται.
ΛΟΥΚΙΑΝΟΣ.
Μηδαμῶς, ὦ ἄριστε· μακρὸν γὰρ ἂν ποιήσαιμεν
τὸν διάλογον. ἀλλὰ περὶ μὲν τούτων
ἔξεστί σοι καθ´ ἕκαστον αὐτῶν πυνθάνεσθαι· νῦν
δὲ ἕτερ´ ἄττα ἐπέλθωμεν, εἰ δοκεῖ, καὶ πρῶτόν γε
αὐτὸ τὸ ἄττα μὴ δασέως ἀλλὰ ψιλῶς ἐξενεγκεῖν
ὀρθῶς φαίνεται ῥηθὲν μετὰ τοῦ ἕτερα συντιθέμενον.
μὴ γὰρ οὕτως ἄλογον ἦν ἄν. ἔπειτα τὸ τῆς
ὕβρεως, ἥν με φῂς ὑβρίσαι σε, εἰ μὴ οὕτω
λέγοιμι, ἀλλ´ εἰς σὲ φαίην, ἴδιον.
ΣΟΦΙΣΤΗΣ.
Ἐγὼ μὲν οὐκ ἔχω εἰπεῖν.
ΛΟΥΚΙΑΝΟΣ.
Ὅτι τὸ μὲν σὲ ὑβρίζειν τὸ σῶμά ἐστι τὸ σὸν
ἤτοι πληγαῖς ἢ δεσμοῖς ἢ καὶ ἄλλῳ τρόπῳ, τὸ
δὲ ἐς σέ, ὅταν εἴς τι τῶν σῶν γίγνηται ἡ ὕβρις·
καὶ γὰρ ὅστις γυναῖκα ὑβρίζει τὴν σήν, εἰς σὲ
ὑβρίζει, καὶ ὅστις παῖδα καὶ φίλον καὶ ὅστις γε
οἰκέτην. πλὴν γὰρ περὶ πραγμάτων οὕτως ἔχει
σοι· ἐπεὶ τὸ ἐς πρᾶγμα ὑβρίζειν λέλεκται, οἷον
ἐς τὴν παροιμίαν, ὡς ὁ Πλάτων φησὶν ἐν τῷ
Συμποσίῳ.
ΣΟΦΙΣΤΗΣ.
Κατανοῶ τὸ διάφορον.
ΛΟΥΚΙΑΝΟΣ.
Ἆρ´ οὖν καὶ τοῦτο κατανοεῖς, ὅτι τὸ ταῦτα
ὑπαλλάττειν σολοικίζειν καλοῦσιν;
ΣΟΦΙΣΤΗΣ.
Ἀλλὰ νῦν εἴσομαι.
ΛΟΥΚΙΑΝΟΣ.
Αὐτὸ δὲ τὸ ἐναλλάττειν;
ΣΟΦΙΣΤΗΣ.
Ἐμοὶ μὲν ταὐτὸν λέγειν δόξει.
ΛΟΥΚΙΑΝΟΣ.
Καὶ πῶς ἂν εἴη ταὐτὸν τῷ ὑπαλλάττειν τὸ
ἐναλλάττειν, εἴπερ τὸ μὲν ἑτέρου πρὸς ἕτερον
γίγνεται, τοῦ μὴ ὀρθοῦ πρὸς τὸ ὀρθόν, τὸ δὲ τοῦ
μὴ ὄντος πρὸς τὸ ὄν;
ΣΟΦΙΣΤΗΣ.
Κατέμαθον ὅτι τὸ μὲν ὑπαλλάττειν τὸ μὴ
κύριον ἀντὶ τοῦ κυρίου λέγειν ἐστίν, τὸ δ´ ἐναλλάττειν
ποτὲ μὲν τῷ κυρίῳ, ποτὲ δὲ τῷ μὴ κυρίῳ
χρῆσθαι.
ΛΟΥΚΙΑΝΟΣ.
Ἔχει τινὰ καὶ ταῦτα κατανόησιν οὐκ ἄχαριν,
τὸ δὲ σπουδάζειν πρός τινα τὴν οἰκείαν ὠφέλειαν
τοῦ σπουδάζοντος ἐμφαίνει, τὸ δὲ περί τινα τὴν
ἐκείνου περὶ ὃν σπουδάζει. καὶ ταῦτα ἴσως μὲν
ὑποσυγκέχυται, ἴσως δὲ καὶ ἀκριβοῦται παρά
τισι· βέλτιον δὲ τὸ ἀκριβοῦν ἑκάστῳ.
ΣΟΦΙΣΤΗΣ.
Ὀρθῶς γὰρ λέγεις.
ΛΟΥΚΙΑΝΟΣ.
Τό γε μὴν καθέζεσθαι τοῦ καθίζειν καὶ τὸ
κάθισον τοῦ κάθησο ἆρ´ οἶσθ´ ὅτι διενήνοχεν;
ΣΟΦΙΣΤΗΣ.
Οὐκ οἶδα. τὸ καθέσθητι ἤκουόν σου λέγοντος
ὡς ἔστιν ἔκφυλον.
ΛΟΥΚΙΑΝΟΣ.
Καὶ ὀρθῶς γε ἤκουσας. ἀλλὰ τὸ κάθισον τοῦ
κάθησο διαφέρειν φημί.
ΣΟΦΙΣΤΗΣ.
Καὶ τῷ ποτ´ ἂν εἴη διαφέρον;
ΛΟΥΚΙΑΝΟΣ.
Τῷ τὸ μὲν πρὸς τὸν ἑστῶτα λέγεσθαι, τὸ κάθισον,
τὸ δὲ πρὸς τὸν καθεζόμενον·
ἧσο, ξεῖν´, ἡμεῖς δὲ καὶ ἄλλοθι δήομεν ἕδρην,
ἀντὶ τοῦ μένε καθεζόμενος. πάλιν οὖν εἰρήσθω
ὅτι τὸ ταῦτα παραλλάττειν ἁμαρτάνειν ἐστί.
τὸ δὲ καθίζω τοῦ καθέζομαι ἆρά σοι δοκεῖ μικρῷ
τινι διαφέρειν; εἴπερ τὸ μὲν καὶ ἕτερον δρῶμεν,
τὸ καθίζειν λέγω, τὸ δὲ μόνους ἡμᾶς αὐτούς, τὸ
καθέζεσθαι.
ΣΟΦΙΣΤΗΣ.
Καὶ ταῦτα ἱκανῶς διελήλυθας, καὶ δεῖ δέ γε
οὕτω σε προδιδάσκειν.
ΛΟΥΚΙΑΝΟΣ.
Ἑτέρως γὰρ λέγοντος οὐ κατανοεῖς; οὐκ οἶσθα
οἷόν ἐστι ξυγγραφεὺς ἀνήρ;
ΣΟΦΙΣΤΗΣ.
Πάνυ οἶδα νῦν γέ σου ἀκούσας ταῦτα λέγοντος.
ΛΟΥΚΙΑΝΟΣ.
Ἐπεὶ καὶ τὸ καταδουλοῦν σὺ μὲν ἴσως ταὐτὸν
τῷ καταδουλοῦσθαι νενόμικας, ἐγὼ δὲ οἶδα διαφορὰν
οὐκ ὀλίγην ἔχον.
ΣΟΦΙΣΤΗΣ.
Τίνα ταύτην;
ΛΟΥΚΙΑΝΟΣ.
Ὅτι τὸ μὲν ἑτέρῳ, τὸ καταδουλοῦν,  τὸ δ´
ἑαυτῷ γίγνεται.
ΣΟΦΙΣΤΗΣ.
Καλῶς λέγεις.
ΛΟΥΚΙΑΝΟΣ.
Καὶ ἄλλα δέ σοι πολλὰ ὑπάρχει μανθάνειν,
εἴπερ μὴ αὐτὸς εἰδέναι οὐκ εἰδὼς δόξεις.
ΣΟΦΙΣΤΗΣ.
Ἀλλ´ οὐκ ἂν δόξαιμι.
ΛΟΥΚΙΑΝΟΣ.
Οὐκοῦν τὰ λοιπὰ εἰσαῦθις ἀναβαλώμεθα, νῦν
δὲ διαλύσωμεν τὸν διάλογον.
