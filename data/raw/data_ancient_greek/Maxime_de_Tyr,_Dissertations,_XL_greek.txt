Ἐγὼ καὶ τῶν αἰσθήσεων τὴν ἰσοτιμίαν ἀφαιρῶ.
Τυφλὸς ἦν Ὅμηρος, ἀλλ´ ἤκουεν τῆς Καλλιόπης· κωφὸς
ἦν Ἄτυς, ἀλλ´ ἑώρα τὸν ἥλιον. Μετάθες τὰς
συμφοράς· ἀκουέτω Ἄτυς μὴ ὁρῶν, βλεπέτω Ὅμηρος
μὴ ἀκούων· Ἄτυϊ μὲν οὐκ ᾄσεται ἡ Καλλιόπη, Ὁμήρου
δὲ οὐκ ἀφαιρήσεις τὴν διδάσκαλον. Ἐγὼ καὶ τῶν
θεῶν τὴν ἰσοτιμίαν ἀφαιρῶ· πείθομαι γὰρ Ὁμήρῳ λέγοντι·
τριχθὰ δὲ πάντα δέδασται, ἕκαστος δ´ ἔμμορε τιμῆς·
τιμῆς οὐκ ἴσης, οὐδὲ γὰρ ἀρχῆς ἴσης· οὐ γὰρ ἴση ἡ
νομὴ οὐρανοῦ πρὸς θάλατταν, καὶ θαλάττης πρὸς
Ἅιδην· θεὸς δὲ ὅμοιος καὶ Κρόνου παῖς, καὶ Ἅιδης,
καὶ Ποσειδῶν, καὶ Ζεύς· καὶ γὰρ Λύσανδρος Σπαρτιάτης, 
ἀλλὰ Ἀγησίλαος Ἡρακλείδης· λέγω δὲ κατὰ
τὰς ἀρετάς, καὶ τὰ γένη προστιμῶ (οὐ γὰρ ὁ μὲν πωλοδάμνης
εὐγενείας ἱππικῆς ἐρᾷ,
ἧς Τρωΐ περ εὐρύοπα Ζεὺς
δῶχ´ υἷος ποινὴν Γανυμήδεος, οὕνεκ´ ἄρισται ἵπποι ἔσαν,
ὁ δὲ θηρευτὴς εὐγενείας σκυλάκων ἐρᾷ· φιλάνθρωπος
δὲ καὶ φιλοθρέμμων τοῦ ζῴου τούτου, οὐκ ἐξετάσει
τὰ γένη)· λέγων οὐκ Ἀρτοξέρξην τὸν Ξέρξου (δειλόν
μοι γένος λέγεις), οὐδὲ Ἱππίαν τὸν Πεισιστράτου
, οὐδὲ Κροῖσον τὸν Ἀλυάττου
· ἐὰν δὲ Λεωνίδαν λέγῃς καὶ Ἀγησίλαον, 
γνωρίζω τὴν ἀρετήν, καὶ μέμνημαι τοῦ Ἡρακλέους, 
καὶ ἐπαινῶ τὴν εὐγένειαν. Εἴθε μοι καὶ τὸ
Ἀριστείδου γένος ἦν Ἀθήνησιν, εἴθε τὸ Σωκράτους·
ἐτίμησα ἂν τούτους ὡς Ἡρακλείδας, ὡς Περσείδας, ὡς
εὐπατρίδας. Ἢ ποταμῶν μὲν ῥεύματα ἐπαινεῖς, ἐὰν
καθαρὰ ἐκ πηγῶν ἔλθῃ, καὶ φυτὰ ἐπαινεῖς, κἂν γηράσκῃ
μὲν αὐτῶν τὰ σώματα, μένῃ δὲ τὰ σπέρματα· εὐγένειαν
δὲ ἀνθρωπίνην οὐκ ἐπαινέσεις, ἐὰν ἀρξαμένη ἀπὸ τῆς
ἀρετῆς, ὡς ἐκ πηγῆς καθαρᾶς, γνήσιος μένῃ, ἀνεπίμικτος
μένῃ; Καὶ μέχρι μὲν ταύτης ἀνδρίζῃ, καὶ ἀξιόπιστος
εἶ λέγων· ἐὰν δέ σου καὶ περὶ πλούτου πυνθάνομαι, 
τί φῆς; ποῖ τὸ πρᾶγμα τάττεις; ἐν ποίῳ
χορῷ; Λέγε γυμνῇ τῇ κεφαλῇ, τὰς τῆς ψυχῆς φωνὰς
λέγε· τί φῆς τὸν πλοῦτον; Κακόν; τί οὖν ἐρᾷς; Ἀγαθόν; 
τί οὖν φεύγεις;
Ἡ γλῶττα ἐπώμοσεν, ἡ δὲ φρὴν ἀνώμοτος.
Ἀλλ´ οὐδέτερον ἡγεῖ, οὐκ ἀγαθόν, οὐ κακόν· ἀλλ´ ἐν
μεθορίᾳ καὶ χώρᾳ μέσῃ. Τήρησον αὐτὸ ἀδιάφορον,
μὴ προσέλθῃς περαιτέρω, μὴ ὑπερβῇς τοὺς ὅρους. Ἂν
δὲ ὑπαλλάξας τὸ ὄνομα ἀγαθὸν μὲν μὴ καλῇς, προηγμένον
δὲ καλῇς, τὴν μὲν φωνὴν μετέβαλες, τὴν δὲ τιμὴν δίδως.
