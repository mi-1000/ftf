δαίνυσθ´ ὕστατα δόρπα κακῷ πεφορυγμένα λύθρῳ
ἤδη ἐπιψαύοντες ὁμὴν ὁδὸν εἰδώλοισι.»
Καί τις κερτομέων ὀλοφώιον ἔκφατο μῦθον·
«Ὦ κούρη Πριάμοιο, τί ἤ νύ σε μάργος ἀνώγει
γλῶσσα κακοφραδίη τ´ ἀνεμώλια πάντ´ ἀγορεύειν;
Οὐδέ σε παρθενικὴ καὶ ἀκήρατος ἀμπέχει αἰδώς,
ἀλλά σε λύσς´ ὀλοὴ περιδέδρομε· τῶ νύ σε πάντες
αἰὲν ἀτιμάζουσι βροτοὶ πολύμυθον ἐοῦσαν.
Ἔρρε καὶ Ἀργείοισι κακὴν προτιόσσεο φήμην
ἠδ´ αὐτῇ· τάχα γάρ σε καὶ ἀργαλεώτερον ἄλγος
μίμνει Λαοκόωντος ἀναιδέος· οὐ γὰρ ἔοικεν
ἀθανάτων φίλα δῶρα δαϊζέμεν ἀφραδέοντα.»
Ὣς ἄρ´ ἔφη Τρώων τις ἀνὰ πτόλιν· ὣς δὲ καὶ ἄλλοι
κούρην μωμήσαντο καὶ οὐ φάσαν ἄρτια βάζειν,
οὕνεκ´ ἄρά σφισι πῆμα καὶ ἀργαλέον μένος Αἴσης
ἄγχι παρειστήκει. Τοὶ δ´ οὐ νοέοντες ὄλεθρον
κείνην κερτομέοντες ἀπέτρεπον εὐρέος ἵππου.
Ἦ γάρ οἱ μενέαινε διὰ ξύλα πάντα κεδάσσαι
ἠὲ καταπρῆσαι μαλερῷ πυρί· τοὔνεκα πεύκης
αἰθομένης ἔτι δαλὸν ἀπ´ ἐσχαρεῶνος ἑλοῦσα
ἔσσυτο μαιμώως´, ἑτέρῃ δ´ ἐνὶ χειρὶ φέρεσκεν
ἀμφίτυπον βουπλῆγα. Λυγροῦ δ´ ἐπεμαίετο ἵππου,
ὄφρα λόχον στονόεντα καὶ ἀμφαδὸν ἀθρήσωσι
Τρῶες· τοὶ δέ οἱ αἶψα χερῶν ἀπὸ νόσφι βαλόντες
πῦρ ὀλοόν τε σίδηρον ἀκηδέες ἐντύνοντο
δαῖτα λυγρήν· μάλα γὰρ τάχ´ ἐπήιεν ὑστατίη νύξ.
Ἀργεῖοι δ´ ἔντοσθεν ἐγήθεον εἰσαΐοντες
δαινυμένων ὅμαδον κατὰ Ἴλιον οὐδ´ ἀλεγόντων
Κασσάνδρης, τήν ῥ´ αὐτοὶ ἐθάμβεον, ὡς ἐτέτυκτο
ἀτρεκέως εἰδυῖα νόον καὶ μῆτιν Ἀχαιῶν.
Ἣ δ´, ἅτε πόρδαλις ἔσσυτ´ ἐν οὔρεσιν ἀσχαλόωσα
ἥν τ´ ἀπὸ μεσσαύλοιο κύνες μογεροί τε νομῆες
σεύοντ´ ἐσσυμένως, ἣ δ´ ἄγριον ἦτορ ἔχουσα
ἐντροπαλιζομένη ἀναχάζεται ἀχνυμένη κῆρ·
ὣς ἥ γ´ εὐρέος ἵππου ἀπέσσυτο τειρομένη περ
Τρώων ἀμφὶ φόνῳ· μάλα γὰρ μέγα δέχνυτο πῆμα.
