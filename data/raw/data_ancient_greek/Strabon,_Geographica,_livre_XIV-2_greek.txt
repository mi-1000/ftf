Φησὶ δὲ Ἀρτεμίδωρος ἀπὸ Φύσκου τῆς Ῥοδίων
περαίας ἰοῦσιν εἰς Ἔφεσον μέχρι μὲν Λαγίνων ὀκτακοσίους
εἶναι καὶ πεντήκοντα σταδίους, ἐντεῦθεν δ´ εἰς
Ἀλάβανδα πεντήκοντα ἄλλους καὶ διακοσίους, εἰς δὲ
Τράλλεις ἑκατὸν ἑξήκοντα· ἀλλ´ ἡ εἰς Τράλλεις ἐστὶ διαβάντι τὸν Μαίανδρον κατὰ μέσην που τὴν ὁδὸν ὅπου τῆς
Καρίας οἱ ὅροι· γίνονται δ´ οἱ πάντες ἀπὸ Φύσκου ἐπὶ
τὸν Μαίανδρον κατὰ τὴν εἰς Ἔφεσον ὁδὸν χίλιοι ἑκατὸν
ὀγδοήκοντα. πάλιν ἀπὸ τοῦ Μαιάνδρου τῆς Ἰωνίας
ἐφεξῆς μῆκος ἐπιόντι κατὰ τὴν αὐτὴν ὁδὸν ἀπὸ μὲν τοῦ
ποταμοῦ εἰς Τράλλεις ὀγδοήκοντα, εἶτ´ εἰς Μαγνησίαν
ἑκατὸν τετταράκοντα, εἰς Ἔφεσον δ´ ἑκατὸν εἴκοσιν, εἰς
δὲ Σμύρναν τριακόσιοι εἴκοσιν, εἰς δὲ Φώκαιαν καὶ τοὺς
ὅρους τῆς Ἰωνίας ἐλάττους τῶν διακοσίων, ὥστε τὸ ἐπ´
εὐθείας μῆκος τῆς Ἰωνίας εἴη ἂν κατ´ αὐτὸν μικρῷ
πλέον τῶν ὀκτακοσίων. ἐπεὶ δὲ κοινή τις ὁδὸς τέτριπται
ἅπασι τοῖς ἐπὶ τὰς ἀνατολὰς ὁδοιποροῦσιν ἐξ Ἐφέσου,
καὶ ταύτην ἔπεισιν. ἐπὶ μὲν τὰ Κάρουρα τῆς Καρίας
ὅριον πρὸς τὴν Φρυγίαν διὰ Μαγνησίας καὶ Τραλλέων
Νύσης Ἀντιοχείας ὁδὸς ἑπτακοσίων καὶ τετταράκοντα
σταδίων· ἐντεῦθεν δὲ ἡ Φρυγία διὰ Λαοδικείας καὶ
Ἀπαμείας καὶ Μητροπόλεως καὶ * Χελιδονίων· ἐπὶ μὲν
οὖν τὴν ἀρχὴν τῆς Παρωρείου, τοὺς Ὅλμους, στάδιοι
περὶ ἐνακοσίους καὶ εἴκοσιν ἐκ τῶν Καρούρων· ἐπὶ δὲ
τὸ πρὸς τῇ Λυκαονίᾳ πέρας τῆς Παρωρείου τὸ Τυριαῖον διὰ Φιλομηλίου μικρῷ πλείους τῶν πεντακοσίων, εἶθ´ ἡ Λυκαονία
μέχρι Κοροπασσοῦ διὰ Λαοδικείας τῆς κατακεκαυμένης ὀκτακόσιοι τετταράκοντα, ἐκ δὲ Κοροπασσοῦ τῆς Λυκαονίας εἰς Γαρσάουρα, πολίχνιον τῆς Καππαδοκίας ἐπὶ τῶν ὅρων αὐτῆς ἱδρυμένον, ἑκατὸν εἴκοσιν· ἐντεῦθεν δ´ εἰς Μάζακα τὴν
μητρόπολιν τῶν Καππαδόκων διὰ Σοάνδου καὶ Σαδακόρων
ἑξακόσιοι ὀγδοήκοντα· ἐντεῦθεν δ´ ἐπὶ τὸν
Εὐφράτην μέχρι Τομίσων χωρίου τῆς Σωφηνῆς διὰ
Ἡρφῶν πολίχνης χίλιοι τετρακόσιοι τετταράκοντα. τὰ
δ´ ἐπ´ εὐθείας τούτοις μέχρι τῆς Ἰνδικῆς τὰ αὐτὰ κεῖται
καὶ παρὰ τῷ Ἀρτεμιδώρῳ ἅπερ καὶ παρὰ τῷ Ἐρατοσθένει. 
λέγει δὲ καὶ Πολύβιος περὶ τῶν ἐκεῖ μάλιστα
δεῖν πιστεύειν ἐκείνῳ. ἄρχεται δὲ ἀπὸ Σαμοσάτων τῆς
Κομμαγηνῆς, ἣ πρὸς τῇ διαβάσει καὶ τῷ Ζεύγματι κεῖται· εἰς δὲ Σαμόσατα ἀπὸ τῶν ὅρων τῆς Καππαδοκίας τῶν περὶ Τόμισα ὑπερθέντι τὸν Ταῦρον σταδίους εἴρηκε τετρακοσίους καὶ
πεντήκοντα.
