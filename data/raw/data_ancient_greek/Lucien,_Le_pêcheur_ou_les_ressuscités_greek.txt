ΠΑΡΡΗΣΙΑΔΗΣ.
Ἰδού τις ἄλλος ὑπόπλατος ὥσπερ ἡμίτομος
ἰχθὺς πρόσεισιν, ψῆττά τις, κεχηνὼς εἰς τὸ ἄγκιστρον·
κατέπιεν, ἔχεται, ἀνεσπάσθω. 
ΔΙΟΓΕΝΗΣ.
τίς ἐστιν;
ΕΛΕΓΧΟΣ.
Ὁ Πλατωνικὸς εἶναι λέγων.
ΠΑΡΡΗΣΙΑΔΗΣ.
Καὶ σύ, ὦ κατάρατε, ἥκεις ἐπὶ τὸ χρυσίον; τί
φής, ὦ Πλάτων; τί ποιῶμεν αὐτόν;
ΠΛΑΤΩΝ.
Ἀπὸ τῆς αὐτῆς πέτρας καὶ οὗτος·
ΔΙΟΓΕΝΗΣ.
ἐπ´ ἄλλον καθείσθω.
ΠΑΡΡΗΣΙΑΔΗΣ.
Καὶ μὴν ὁρῶ τινα πάγκαλον προσιόντα, ὡς ἂν
ἐν βυθῷ δόξειεν, ποικίλον τὴν χρόαν, ταινίας
τινὰς ἐπὶ τοῦ νώτου ἐπιχρύσους ἔχοντα. ὁρᾷς, ὦ
Ἔλεγχε;
ΕΛΕΓΧΟΣ.
Ὁ τὸν Ἀριστοτέλη προσποιούμενος οὗτός ἐστιν.
ΠΑΡΡΗΣΙΑΔΗΣ.
Ἦλθεν, εἶτα πάλιν ἄπεισιν. περισκοπεῖ ἀκριβῶς,
αὖθις ἐπανῆλθεν, ἔχανεν, εἴληπται, ἀνιμήσθω.
ΑΡΙΣΤΟΤΕΛΗΣ.
Μὴ ἀνέρῃ με, ὦ Παρρησιάδη, περὶ αὐτοῦ·
ἀγνοῶ γὰρ ὅστις ἐστίν.
ΠΑΡΡΗΣΙΑΔΗΣ.
Οὐκοῦν καὶ οὗτος, ὦ Ἀριστότελες, κατὰ τῶν πετρῶν.
ΔΙΟΓΕΝΗΣ.
ἀλλ´ ἢν ἰδού, πολλούς που τοὺς ἰχθῦς
ὁρῶ κατὰ ταὐτὸν ὁμόχροας, ἀκανθώδεις καὶ τὴν
ἐπιφάνειαν ἐκτετραχυσμένους, ἐχίνων δυσληπτοτέρους.
ἦ που σαγήνης ἐπ´ αὐτοὺς δεήσει;
ΦΙΛΟΣΟΦΙΑ.
Ἀλλ´ οὐ πάρεστιν. ἱκανὸν εἰ κἂν ἕνα τινὰ ἐκ
τῆς ἀγέλης ἀνασπάσαιμεν. ἥξει δὲ ἐπὶ τὸ ἄγκιστρον
δηλαδὴ ὃς ἂν αὐτῶν θρασύτατος ᾖ.
ΕΛΕΓΧΟΣ.
Κάθες, εἰ δοκεῖ, σιδηρώσας γε πρότερον ἐπὶ
πολὺ τῆς ὁρμιᾶς, ὡς μὴ ἀποπρίσῃ τοῖς ὀδοῦσι
καταπιὼν τὸ χρυσίον.
ΠΑΡΡΗΣΙΑΔΗΣ.
Καθῆκα. καὶ σὺ δέ, ὦ Πόσειδον, ταχεῖαν ἐπιτέλει
τὴν ἄγραν. βαβαί, μάχονται περὶ τοῦ
δελέατος, καὶ οἱ μὲν συνάμα πολλοὶ περιτρώγουσι
τὴν ἰσχάδα, οἱ δὲ προσφύντες ἔχονται τοῦ
χρυσίου. εὖ ἔχει· περιεπάρη τις μάλα καρτερός.
φέρ´ ἴδω τίνος ἐπώνυμον σεαυτὸν εἶναι λέγεις;
καίτοι γελοῖός εἰμι ἀναγκάζων ἰχθὺν λαλεῖν·
ἄφωνοι γὰρ οὗτοί γε. ἀλλὰ σύ, ὦ Ἔλεγχε, εἰπὲ
ὅντινα ἔχει διδάσκαλον αὐτοῦ.
ΕΛΕΓΧΟΣ.
Χρύσιππον τουτονί.
ΠΑΡΡΗΣΙΑΔΗΣ.
Μανθάνω· διότι χρυσίον προσῆν, οἶμαι, τῷ
ὀνόματι. σὺ δ´ οὖν, Χρύσιππε, πρὸς τῆς Ἀθηνᾶς
εἰπέ, οἶσθα τοὺς ἄνδρας ἢ τοιαῦτα παραινεῖς
αὐτοῖς ποιεῖν;
ΧΡΥΣΙΠΠΟΣ.
Νὴ Δί´, ὑβριστικὰ ἐρωτᾷς, ὦ Παρρησιάδη,
προσήκειν τι ἡμῖν ὑπολαμβάνων τοιούτους ὄντας.
ΠΑΡΡΗΣΙΑΔΗΣ.
Εὖ γε, ὦ Χρύσιππε, γενναῖος εἶ. οὗτος δὲ καὶ
αὐτὸς ἐπὶ κεφαλὴν μετὰ τῶν ἄλλων, ἐπεὶ καὶ
ἀκανθώδης ἐστί, καὶ δέος μὴ διαπαρῇ τις τὸν
λαιμὸν ἐσθίων.
ΦΙΛΟΣΟΦΙΑ.
Ἅλις, ὦ Παρρησιάδη, τῆς ἄγρας, μὴ καί τίς
σοι, οἷοι πολλοί εἰσιν, οἴχηται ἀποσπάσας τὸ
χρυσίον καὶ τὸ ἄγκιστρον, εἶτά σε ἀποτῖσαι τῇ
ἱερείᾳ δεήσῃ. ὥστε ἡμεῖς μὲν ἀπίωμεν περιπατήσουσαι·
καιρὸς δὲ καὶ ὑμᾶς ἀπιέναι ὅθεν
ἥκετε, μὴ καὶ ὑπερήμεροι γένησθε τῆς προθεσμίας.
σφὼ δέ, σὺ καὶ ὁ Ἔλεγχος, ὦ Παρρησιάδη,
ἐν κύκλῳ ἐπὶ πάντας αὐτοὺς ἰόντες ἢ
στεφανοῦτε ἢ ἐγκάετε, ὡς ἔφην.
ΠΑΡΡΗΣΙΑΔΗΣ.
Ἔσται ταῦτα, ὦ Φιλοσοφία. χαίρετε, ὦ βέλτιστοι
ἀνδρῶν. ἡμεῖς δὲ κατίωμεν, ὦ Ἔλεγχε,
καὶ τελῶμεν τὰ παρηγγελμένα.
Ποῖ δὲ καὶ πρῶτον ἀπιέναι δεήσει; μῶν εἰς τὴν
Ἀκαδημίαν ἢ εἰς τὴν Στοὰν ἢ ἀπὸ τοῦ Λυκείου
ποιησώμεθα τὴν ἀρχήν;
Οὐδὲν διοίσει τοῦτο. 
ΕΛΕΓΧΟΣ.
πλὴν οἶδά γε ἐγὼ ὡς
ὅποι ποτ´ ἂν ἀπέλθωμεν, ὀλίγων μὲν τῶν στεφάνων,
πολλῶν δὲ τῶν καυτηρίων δεησόμεθα.
