Ἐπράχθη δέ τι κατὰ τούτους τοὺς χρόνους καὶ
Προυσίᾳ μνήμης ἄξιον. τῶν γὰρ Γαλατῶν, οὓς διεβίβασεν
ἐκ τῆς Εὐρώπης ὁ βασιλεὺς Ἄτταλος εἰς
τὸν πρὸς Ἀχαιὸν πόλεμον διὰ τὴν ἐπ´ ἀνδρείᾳ δόξαν, 
τούτων χωρισθέντων τοῦ προειρημένου βασιλέως
διὰ τὰς ἄρτι ῥηθείσας ὑποψίας καὶ πορθούντων
μετὰ πολλῆς ἀσελγείας καὶ βίας τὰς ἐφ´ Ἑλλησπόντῳ
πόλεις, τὸ δὲ τελευταῖον καὶ πολιορκεῖν τοὺς Ἰλιεῖς
ἐπιβαλομένων, ἐγένετο μέν τις οὐκ ἀγεννὴς περὶ
ταῦτα πρᾶξις καὶ ὑπὸ τῶν τὴν Τρῳάδα κατοικούντων
Ἀλεξάνδρειαν· Θεμίστην γὰρ ἐξαποστείλαντες
μετ´ ἀνδρῶν τετρακισχιλίων ἔλυσαν μὲν τὴν Ἰλιέων
πολιορκίαν, ἐξέβαλον δ´ ἐκ πάσης τῆς Τρῳάδος τοὺς
Γαλάτας, ἐμποδίζοντες ταῖς χορηγίαις καὶ διαλυμαινόμενοι
τὰς ἐπιβολὰς αὐτῶν. οἱ δὲ Γαλάται κατασχόντες
τὴν Ἀρίσβαν καλουμένην ἐν τῇ τῶν Ἀβυδηνῶν
χώρᾳ, λοιπὸν ἐπεβούλευον καὶ προσεπολέμουν
ταῖς περὶ τούτους τοὺς τόπους ἐκτισμέναις πόλεσιν.
ἐφ´ οὓς στρατεύσας μετὰ δυνάμεως Προυσίας καὶ
παραταξάμενος τοὺς μὲν ἄνδρας κατ´ αὐτὸν τὸν κίνδυνον
ἐν χερῶν νόμῳ διέφθειρε, τὰ δὲ τέκνα σχεδὸν
ἅπαντα καὶ τὰς γυναῖκας αὐτῶν ἐν τῇ παρεμβολῇ
κατέσφαξε, τὴν δ´ ἀποσκευὴν ἐφῆκε διαρπάσαι
τοῖς ἠγωνισμένοις. πράξας δὲ ταῦτα μεγάλου μὲν
ἀπέλυσε φόβου καὶ κινδύνου τὰς ἐφ´ Ἑλλησπόντου
πόλεις, καλὸν δὲ παράδειγμα τοῖς ἐπιγινομένοις
ἀπέλιπε τοῦ μὴ ῥᾳδίαν ποιεῖσθαι τοὺς ἐκ τῆς Εὐρώπης
βαρβάρους τὴν εἰς τὴν Ἀσίαν διάβασιν.
Τὰ μὲν οὖν περὶ τὴν Ἑλλάδα καὶ τὴν Ἀσίαν ἐν
τούτοις ἦν. τὰ δὲ κατὰ τὴν Ἰταλίαν τῆς περὶ Κάνναν
μάχης ἐπιτελεσθείσης τὰ πλεῖστα μετετίθετο πρὸς
τοὺς Καρχηδονίους, καθάπερ ἐν τοῖς πρὸ τούτων
ἡμῖν δεδήλωται. ἡμεῖς δὲ νῦν μὲν ἐπὶ τούτων τῶν
καιρῶν τῆς διηγήσεως λήξομεν, ἐπεὶ διεληλύθαμεν
ἃς περιέσχε τῶν τε κατὰ τὴν Ἀσίαν καὶ τῶν Ἑλληνικῶν
πράξεων ἡ τετταρακοστὴ τῶν ὀλυμπιάδων
πρὸς ταῖς ἑκατόν· ἐν δὲ τῇ μετὰ ταῦτα βύβλῳ, βραχέα
προσαναμνήσαντες τῆς {ἐν ταύτῃ τῇ βύβλῳ}
προκατασκευῆς, ἐπὶ τὸν περὶ τῆς Ῥωμαίων πολιτείας
λόγον ἐπάνιμεν κατὰ τὴν ἐν ἀρχαῖς ὑπόσχεσιν.
