Ἃ μὲν οὖν πάσχουσιν οἱ παῖδες ἐπειδὰν
πίωσιν, ἢ οἷα οἱ ἄνδρες τολμῶσι κατεχόμενοι
τῷ Πανί, μακρὸν ἂν εἴη λέγειν· ἃ δ´ οἱ γέροντες
ποιοῦσιν, ὅταν μεθυσθῶσιν τοῦ ὕδατος, οὐκ
ἀλλότριον εἰπεῖν· ἐπειδὰν πίῃ ὁ γέρων καὶ
κατάσχῃ αὐτὸν ὁ Σιληνός, αὐτίκα ἐπὶ πολὺ
ἄφωνός ἐστι καὶ καρηβαροῦντι καὶ βεβαπτισμένῳ
ἔοικεν, εἶτα ἄφνω φωνή τε λαμπρὰ καὶ φθέγμα
τορὸν καὶ πνεῦμα λιγυρὸν ἐγγίγνεται αὐτῷ καὶ
λαλίστατος ἐξ ἀφωνοτάτου ἐστίν, οὐδ´ ἂν ἐπιστομίσας
παύσειας αὐτὸν μὴ οὐχὶ συνεχῆ λαλεῖν
καὶ ῥήσεις μακρὰς συνείρειν. συνετὰ μέντοι
πάντα καὶ κόσμια καὶ κατὰ τὸν Ὁμήρου ἐκεῖνον
ῥήτορα· νιφάδεσσι γὰρ ἐοικότα χειμερίῃσι διεξέρχονται,
οὐδ´ ἀποχρήσει σοι κύκνοις κατὰ τὴν
ἡλικίαν εἰκάσαι αὐτούς, ἀλλὰ τεττιγῶδές τι
πυκνὸν καὶ ἐπίτροχον συνάπτουσιν ἄχρι βαθείας
ἑσπέρας. τοὐντεῦθεν δὲ ἤδη ἀφεθείσης αὐτοῖς
τῆς μέθης σιωπῶσι καὶ πρὸς τὸ ἀρχαῖον ἀνατρέχουσι.
τὸ μέντοι παραδοξότατον οὐδέπω
εἶπον· ἢν γὰρ ἀτελῆ ὁ γέρων μεταξὺ καταλίπῃ
ὃν διεξῄει τὸν λόγον, δύντος ἡλίου κωλυθεὶς ἐπὶ
πέρας αὐτὸν ἐπεξελθεῖν, ἐς νέωτα πιὼν αὖθις
ἐκεῖνα συνάπτει ἃ πέρυσι λέγοντα ἡ μέθη αὐτὸν
κατέλιπεν.
Ταῦτά μοι κατὰ τὸν Μῶμον εἰς ἐμαυτὸν ἀπεσκώφθω,
καὶ μὰ τὸν Δί´ οὐκ ἂν ἔτι ἐπαγάγοιμι τὸ
ἐπιμύθιον· ὁρᾶτε γὰρ ἤδη καθ´ ὅ τι τῷ μύθῳ
ἔοικα. ὥστε ἢν μέν τι παραπαίωμεν, ἡ μέθη αἰτία·
εἰ δὲ πινυτὰ δόξειε τὰ λεγόμενα, ὁ Σιληνὸς ἄρα
ἦν ἵλεως.
