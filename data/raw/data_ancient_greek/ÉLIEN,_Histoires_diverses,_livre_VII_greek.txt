Σόλων ἐς τὴν ὑπὲρ Σαλαμῖνος μάχην ἐστρατήγησε, 
καὶ δύο νεῶν Μεγαρίδων κρατήσας μετεβίβασε
στρατηγοὺς Ἀττικοὺς ἐς αὐτάς, καὶ τὰ τῶν πολεμίων
ὅπλα τοῖς οἰκείοις περιθεὶς καὶ μεθορμισθεὶς δι´
ἀπάτης πολλοὺς τῶν Μεγαρέων κατέκοψεν ἀνόπλους.
ἐκράτησε δὲ καὶ τοῖς λόγοις αὐτῶν, οὐ λόγων δεινότητι
ἀλλὰ δι´ αὐτῶν τῶν ἐλέγχων τὸ πλέον ἐνεγκάμενος. 
ἀρχαίας γὰρ θήκας ἀνοίξας ἀπέδειξε πάντας
Ἀθηναίους πρὸς δύσιν κειμένους κατὰ τὸ πάτριον
αὐτοῖς ἔθος, τοὺς δὲ Μεγαρεῖς εἰκῇ καὶ ὡς ἔτυχε τεθαμμένους. 
ἔκριναν δὲ τὴν δίκην Λακεδαιμόνιοι.
Ἀνὴρ ἐς Λακεδαίμονα ἀφίκετο Χῖος, γέρων ἤδη
ὤν, τὰ μὲν ἄλλα ἀλαζών, ᾐδεῖτο δὲ ἐπὶ τῷ γήρᾳ, καὶ
τὴν τρίχα πολιὰν οὖσαν ἐπειρᾶτο βαφῇ ἀφανίζειν.
παρελθὼν οὖν εἶπεν ἐκεῖνα ὑπὲρ ὧν καὶ ἀφίκετο.
ἀναστὰς οὖν ὁ Ἀρχίδαμος ’τί ἂν‘ ἔφη ’οὗτος ὑγιὲς
εἴποι, ὃς οὐ μόνον ἐπὶ τῇ ψυχῇ τὸ ψεῦδος, ἀλλὰ
καὶ ἐπὶ τῇ κεφαλῇ περιφέρει;‘ καὶ ἐξέωσε τὰ ὑπ´
αὐτοῦ λεχθέντα, διαβάλλων τοῦ Χίου τὸν τρόπον ἐξ
ὧν ἑωρᾶτο.
Οὐκ ἀπηξίου Καῖσαρ ἐπὶ τὰς Ἀρίστωνος θύρας
φοιτᾶν, Πομπήιος δὲ ἐπὶ τὰς Κρατίππου. οὐ γὰρ
ἐπεὶ μέγα ἐδύναντο ὑπερεφρόνουν τῶν τὰ μέγιστα
αὐτοὺς ὀνῆσαι δυναμένων, ἀλλ´ ἐδέοντο αὐτῶν, καίτοι
τοσοῦτοι ὄντες τὴν ἀξίωσιν. οὐ γὰρ ἄρχειν, ὡς
ἔοικεν, ἀλλὰ καλῶς ἄρχειν ἐβούλοντο.
