Ὡς μυρίοις κακοῖς περιηλάθησαν Ἰουδαῖοι, καὶ ὡς τὸν
ὕστατον πρὸς Ῥωμαίους ἤραντο πόλεμον. 
Αὖθις δ´ ὁ Ἰώσηπος πλεῖστα ὅσα περὶ τῆς τὸ πᾶν
Ἰουδαίων ἔθνος καταλαβούσης διελθὼν συμφορᾶς, δηλοῖ
κατὰ λέξιν ἐπὶ πλείστοις ἄλλοις μυρίους ὅσους τῶν παρὰ
Ἰουδαίοις τετιμημένων μάστιξιν αἰκισθέντας ἐν αὐτῇ τῇ
Ἱερουσαλὴμ ἀνασταυρωθῆναι ὑπὸ Φλώρου· τοῦτον δὲ
εἶναι τῆς Ἰουδαίας ἐπίτροπον, ὁπηνίκα τὴν ἀρχὴν
ἀναρριπισθῆναι τοῦ πολέμου, ἔτους δωδεκάτου τῆς
Νέρωνος ἡγεμονίας, συνέβη.  Εἶτα δὲ καὶ καθ´ ὅλην τὴν
Συρίαν ἐπὶ τῇ τῶν Ἰουδαίων ἀποστάσει δεινήν φησι
κατειληφέναι ταρα χήν, πανταχόσε τῶν ἀπὸ τοῦ ἔθνους
πρὸς τῶν κατὰ πόλιν ἐνοίκων ὡς ἂν πολεμίων ἀνηλεῶς
πορθουμένων, ὥστε ὁρᾶν τὰς πόλεις μεστὰς ἀτάφων
σωμάτων καὶ νεκροὺς ἅμα νηπίοις γέροντας ἐρριμμένους
γύναιά τε μηδὲ τῆς ἐπ´ αἰδῷ σκέπης μετειληφότα, καὶ
πᾶσαν μὲν τὴν ἐπαρχίαν μεστὴν ἀδιηγήτων συμφορῶν, 
μείζονα δὲ τῶν ἑκάστοτε τολμωμένων τὴν ἐπὶ τοῖς
ἀπειλουμένοις ἀνάτασιν. 
Ταῦτα κατὰ λέξιν ὁ Ἰώσηπος. Καὶ τὰ μὲν κατὰ
Ἰουδαίους ἐν τούτοις ἦν.
