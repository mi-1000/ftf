τοῖς δὲ Ἀθηναίοις συνέβη, μέχρι μὲν οἰκείως
πρὸς αὐτοὺς αἱ πόλεις εἶχον καὶ κατ´ εὔνοιαν ἡγοῦντο,  μετὰ
ταῦτα δέ, ὡς ἐγκλήματα καὶ φθόνος αὐτοῖς συνελέγη καὶ μὴ βουλομένων
ἄρχειν ἠξίουν, πολλὰ καὶ δυσχερῆ παθεῖν· καὶ πρῶτον
μὲν ἁπάντων ἀπολέσαι τὸν ἔπαινον καὶ τὴν εὐφημίαν, ἔπειτα καὶ
τὴν ἰσχὺν καὶ τὰ χρήματα, καὶ τελευταῖον ὑπὸ τοῖς ἐχθροῖς γενέσθαι·
καὶ τοῖς Λακεδαιμονίοις ὁμοίως, ἐπειδὴ κἀκεῖνοι πάλιν εἴχοντο
τῆς ἀρχῆς, ἀποστάντες τῆς πρότερον {αὐτοῖς} γνώμης, ἐν τοῖς αὐτοῖς
γενέσθαι. καίτοι τὰ μὲν ἐκείνων εἶχεν ἀληθῆ δύναμιν καὶ
μεγάλας ὠφελείας, εἰ δεῖ τὰς πλεονεξίας οὕτως καλεῖν· τὰ δὲ τῶν
νῦν ἀμφισβητήματα καὶ τὰ αἴτια τῆς ἀπεχθείας κἂν αἰσχυνθῆναί
μοι δοκεῖ τις ἂν ἰδών. ἔστι γὰρ ὁμοδούλων πρὸς ἀλλήλους ἐριζόντων
περὶ δόξης καὶ πρωτείων. τί οὖν; οὐδὲν ἀγαθόν ἐστιν
ἐν τῷ χρόνῳ τούτῳ, περὶ οὗ χρὴ σπουδάζειν; ἔστι τὰ μέγιστα καὶ
μόνα σπουδῆς ἄξια καὶ τότε ὄντα καὶ νῦν καὶ ἀεὶ ἐσόμενα· ὧν
οὐκ ἔχει δήπουθέν τις ἐξουσίαν οὔτ´ ἄλλῳ παρασχεῖν οὔτε ἀφελέσθαι 
{δύναται} τὸν κτησάμενον, ἀλλ´ ἀεί ἐστιν ἐπ´ αὐτῷ, κἂν
ἰδιώτης ᾖ κἂν πόλις· ὑπὲρ ὧν ἴσως μακρότερον λέγειν πρὸς ὑμᾶς.
καίτοι με οὐ λέληθεν ὅτι τοὺς φιλοσόφους πολλοὶ νομίζουσιν ἐκλύειν
ἅπαντα καὶ ἀνιέναι τὰς ὑπὲρ τῶν πραγμάτων σπουδάς, καὶ
διὰ τοῦτο βλάπτειν μᾶλλον· ὥσπερ εἴ τις τὸν μουσικὸν βούλοιτο
ἁρμοζόμενον, ἔπειτ´ ἀνιέντα τῶν φθόγγων τινὰς καὶ πάλιν ἑτέρους
ἐπιτείνοντα σκῶψαι * τὸν αὐτόν.  ἔχει δὴ καὶ τὰ τῶν πόλεων
πράγματα οὕτως. αἱ μὲν γὰρ πονηραὶ καὶ ἀνωφελεῖς σπουδαὶ καὶ
φιλοτιμίαι μᾶλλόν εἰσι τοῦ προσήκοντος ἐντεταμέναι καὶ τρόπον
τινὰ {δι´ αὑτοὺς} ἀπορρήγνυνται πάντες· αἱ δὲ ὑπὲρ τῶν καλλίστων
ὅλως ἐκλύονται. θεάσασθε δ´ εὐθέως, εἰ βούλεσθε, τὴν τῆς
φιλαργυρίας ἐπίτασιν, τὴν τῆς ἀκρασίας. ἀλλ´ ἔοικα γὰρ πόρρω
προάγειν, καὶ καθάπερ οἱ ἐν ταῖς γαλήναις μακρότερον νηχόμενοι,
τὸ μέλλον οὐ προορᾶν.
