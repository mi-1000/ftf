Ὅτι ὁ αὐτὸς Ποστόμιος πρῶτον μὲν
τὸ Κομίνιον ἐκ πολιορκίας παραλαμβάνει χρόνον οὐ
πολὺν ἐν ταῖς προσβολαῖς διατρίψας, ἔπειτα Οὐενουσίαν πολυάνθρωπον καὶ ἄλλας πόλεις πλείστας ὅσας,
ἐξ ὧν μύριοι μὲν ἐσφάγησαν, ἑξακισχίλιοι δὲ καὶ
διακόσιοι τὰ ὅπλα παρέδοσαν. ταῦτα διαπραξάμενος
οὐχ ὅπως χάριτος ἢ τιμῆς τινος ἠξιώθη παρὰ τῆς
βουλῆς, ἀλλὰ καὶ τὴν προυπάρχουσαν ἀξίωσιν ἀπέβαλεν. ἀποστελλομένων γὰρ εἰς μίαν τῶν ἁλουσῶν
ὑπ´ ἐκείνου πόλεων, τὴν καλουμένην Οὐενουσίαν,
δισμυρίων ἐποίκων ἕτεροι τῆς ἀποικίας ᾑρέθησαν ἡγεμόνες· 
ὁ δὲ τὴν πόλιν ἐξελὼν καὶ τὴν γνώμην τῆς
ἀποστολῆς τῶν κληρούχων εἰσηγησάμενος οὐδὲ ταύτης
ἄξιος ἐφάνη τῆς τιμῆς. Εἰ μὲν οὖν σώφρονι
λογισμῷ τὰ συμβάντα ἤνεγκε καὶ τὸ χαλεπὸν τοῦ
συνεδρίου λόγων τε καὶ ἔργων χρηστῶν θεραπείαις
ἐπράυνεν, οὐδεμιᾶς 〈ἂν〉 ἔτι συμφορᾶς εἰς ἀτιμίαν
φερούσης ἐπειράθη. νῦν δ´ ἀγανακτῶν καὶ ἀντιχαλεπαίνων
τάς τ´ ὠφελείας ἃς ἔλαβεν ἐκ τῶν πολεμίων
ἁπάσας τοῖς στρατιώταις ἐχαρίσατο, καὶ πρὶν ἀποσταλῆναι
τὸν διάδοχον τῆς ἀρχῆς ἀπέλυσεν ἀπὸ τῶν σημείων
τὰς δυνάμεις, καὶ τελευτῶν ὃν οὔτε ἡ βουλὴ οὔτε ὁ
δῆμος συνεχώρησεν αὐτῷ θρίαμβον ἀπὸ τῆς ἑαυτοῦ γνώμης κατήγαγεν. ἐφ´ οἷς ἅπασιν ἔτι μείζονος ἐξ ἁπάντων
μίσους ἐκκαυθέντος ἅμα τῷ παραδοῦναι τὴν ἀρχὴν τοῖς
μεθ´ ἑαυτὸν ὑπάτοις εἰς δίκην ὑπάγεται δημοσίαν ὑπὸ
δυεῖν δημάρχων. καὶ κατηγορηθεὶς ἐν τῷ δήμῳ πάσαις
ταῖς φυλαῖς κατακρίνεται, τίμημα τῆς εἰσαγγελίας ἐχούσης χρηματικὸν πέντε μυριάδας ἀργυρίου.
