Τρῶες δ´ ὥς τε θύγατρα φίλην περικωκύσαντες
ἀχνύμενοι τάρχυσαν ἐύδμητον περὶ τεῖχος
πύργῳ ἐπὶ προὔχοντι παρ´ ὀστέα Λαομέδοντος,
ἦρα φέροντες Ἄρηι καὶ αὐτῇ Πενθεσιλείῃ.
Καί οἱ παρκατέθαψαν Ἀμαζόνας ὅσσαι ἅμ´ αὐτῇ
ἑσπόμεναι ποτὶ δῆριν ὑπ´ Ἀργείοισι δάμησαν·
οὐ γάρ σφιν τύμβοιο πολυκλαύτοιο μέγηραν
Ἀτρεῖδαι, Τρώεσσι δ´ ἐυπτολέμοισιν ὄπασσαν
ἐκ βελέων ἐρύσασθαι ὁμῶς κταμένοισι καὶ ἄλλοις.
Οὐ γὰρ ἐπὶ φθιμένοισι πέλει κότος, ἀλλ´ ἐλεεινοὶ
δήιοι οὐκέτ´ ἐόντες, ἐπὴν ἀπὸ θυμὸς ὄληται.
Ἀργεῖοι δ´ ἀπάνευθε δόσαν πυρὶ πολλὰ κάρηνα
ἡρώων οἳ δή σφιν ὁμοῦ κτάθεν ἠδ´ ἐδάμησαν
Τρώων ἐν παλάμῃσιν ἀνὰ στόμα δηιοτῆτος,
πολλὰ μάλ´ ἀχνύμενοι κταμένων ὕπερ· ἔξοχα δ´ ἄλλων
ἀμφ´ ἀγαθοῦ μύροντο Ποδάρκεος. Οὐ γὰρ ἐπ´ ἐσθλοῦ
δεύετ´ ἀδελφειοῖο μάχῃ ἔνι Πρωτεσιλάου·
ἀλλ´ ὃ μὲν ἤδη πρόσθεν ὑφ´ Ἕκτορι κεῖτο δαϊχθεὶς
ἠὺς Πρωτεσίλαος, ὃ δ´ ἔγχεϊ Πενθεσιλείης
βλήμενος Ἀργείοισι λυγρὸν περικάββαλε πένθος.
Τοὔνεκά οἱ πληθὺν μὲν ἀπόπροθι ταρχύσαντο
τεθναότων· κείνῳ δὲ πέριξ ἐβάλοντο καμόντες
οἴῳ σῆμ´ ἀρίδηλον, ἐπεὶ θρασὺς ἔπλετο θυμῷ.
Νόσφι δὲ Θερσίταο λυγρὸν δέμας οὐτιδανοῖο
θάψαντες, ποτὶ νῆας ἐυπρώρους ἀφίκοντο
Αἰακίδην Ἀχιλῆα μέγα φρεσὶ κυδαίνοντες.
Ἦμος δ´ αἰγλήεσσα κατ´ Ὠκεανοῖο βεβήκει
Ἠώς, ἀμφὶ δὲ γαῖαν ἐκίδνατο θεσπεσίη Νύξ,
δὴ τότ´ ἄρ´ ἐν κλισίῃς Ἀγαμέμνονος ἀφνειοῖο
δαίνυτο Πηλείδαο βίη· σὺν δ´ ἄλλοι ἄριστοι
τέρποντ´ ἐν θαλίῃς μέχρις Ἠῶ δῖαν ἱκέσθαι.
