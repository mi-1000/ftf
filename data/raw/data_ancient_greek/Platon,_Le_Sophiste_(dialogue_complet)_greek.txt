Ὁ μὲν γὰρ εὐήθης  αὐτῶν ἐστιν, 
οἰόμενος εἰδέναι ταῦτα ἃ δοξάζει· τὸ δὲ θατέρου σχῆμα διὰ τὴν ἐν τοῖς
λόγοις κυλίνδησιν ἔχει πολλὴν ὑποψίαν καὶ φόβον ὡς ἀγνοεῖ ταῦτα ἃ πρὸς
τοὺς ἄλλους ὡς εἰδὼς ἐσχημάτισται.
Πάνυ μὲν οὖν ἔστιν ἑκατέρου γένος ὧν εἴρηκας.
Οὐκοῦν τὸν μὲν ἁπλοῦν μιμητήν τινα, τὸν δὲ εἰρωνικὸν μιμητὴν
θήσομεν;
Εἰκὸς γοῦν.
Τούτου δ' αὖ τὸ γένος ἓν ἢ δύο φῶμεν;
Ὅρα σύ.
Σκοπῶ, καί μοι διττὼ καταφαίνεσθόν τινε· τὸν μὲν δημοσίᾳ τε καὶ
μακροῖς λόγοις πρὸς πλήθη δυνατὸν εἰρωνεύεσθαι καθορῶ, τὸν δὲ ἰδίᾳ τε
καὶ βραχέσι λόγοις ἀναγκάζοντα τὸν προσδιαλεγόμενον ἐναντιολογεῖν
αὐτὸν αὑτῷ.
Λέγεις ὀρθότατα.
Τίνα οὖν ἀποφαινώμεθα τὸν μακρολογώτερον εἶναι; πότερα πολιτικὸν
ἢ δημολογικόν;
Δημολογικόν.
Τί δὲ τὸν ἕτερον ἐροῦμεν; σοφὸν ἢ σοφιστικόν;
Τὸ μέν που σοφὸν ἀδύνατον, ἐπείπερ οὐκ εἰδότα  αὐτὸν
ἔθεμεν· μιμητὴς δ' ὢν τοῦ σοφοῦ δῆλον ὅτι παρωνύμιον αὐτοῦ τι λήψεται, 
καὶ σχεδὸν ἤδη μεμάθηκα ὅτι τοῦτον δεῖ προσειπεῖν ἀληθῶς αὐτὸν ἐκεῖνον
τὸν παντάπασιν ὄντως σοφιστήν.
Οὐκοῦν συνδήσομεν αὐτοῦ, καθάπερ ἔμπροσθεν, τοὔνομα
συμπλέξαντες ἀπὸ τελευτῆς ἐπ' ἀρχήν;
Πάνυ μὲν οὖν.
Τὸ δὴ τῆς ἐναντιοποιολογικῆς εἰρωνικοῦ μέρους τῆς δοξαστικῆς
μιμητικόν, τοῦ φανταστικοῦ γένους ἀπὸ τῆς  εἰδωλοποιικῆς οὐ θεῖον
ἀλλ' ἀνθρωπικὸν τῆς ποιήσεως ἀφωρισμένον ἐν λόγοις τὸ θαυματοποιικὸν
μόριον, “ταύτης τῆς γενεᾶς τε καὶ αἵματος” ὃς ἂν φῇ τὸν ὄντως σοφιστὴν
εἶναι, τἀληθέστατα, ὡς ἔοικεν, ἐρεῖ.
Παντάπασι μὲν οὖν.
