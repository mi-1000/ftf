Ἀλλὰ νὴ Δία παιδιὰ τὰ τῶν ποιητῶν· οἱ δὲ ῥήτορες
ἔχουσί τι παραβαλλόμενοι πρὸς τοὺς στρατηγοὺς εἰκός,
ὡς δῆλον ἐξ ὧν Αἰσχίνης σκώπτων τὸν
Δημοσθένην λέγειν φησίν, ὅτι γράψεται τῷ βήματι διαδικασίαν
πρὸς τὸ στρατήγιον. ἆρ´ οὖν ἄξιον προκρῖναι
τὸν Ὑπερείδου Πλαταϊκὸν τῆς Ἀριστείδου παραγγελίας
νίκης; ἢ τὸν Λυσίου κατὰ τῶν τριάκοντα τῆς Θρασυβούλου
καὶ Ἀρχίνου τυραννοκτονίας; ἢ τὸν Αἰσχίνου
κατὰ Τιμάρχου ἑταιρήσεως τῆς Φωκίωνος εἰς Βυζάντιον
βοηθείας, δι´ ἧς ἐκώλυσε τοὺς τῶν συμμάχων υἱοὺς
ἐνύβρισμά τε καὶ παροίνημα γενέσθαι Μακεδόνων; ἢ τοῖς
Κόνωνος στεφάνοις, οὓς τὴν Ἑλλάδα ἐλευθερώσας ἔλαβε,
τὸν Δημοσθένους περὶ τοῦ στεφάνου παραβάλλωμεν, ἐν
ᾧ τοῦτο λαμπρότατον καὶ λογιώτατον ὁ ῥήτωρ πεποίηκεν,
ὀμόσας τοὺς ἐν Μαραθῶνι προκινδυνεύσαντας τῶν προγόνων,
οὐ τοὺς ἐν ταῖς σχολαῖς τὰ μειράκια προδιδάσκοντας·
ἐφ´ οἷς οὐ τοὺς Ἰσοκράτεις καὶ Ἀντιφῶντας καὶ
Ἰσαίους, ἀλλὰ τούτους ἡ πόλις δημοσίαις ταφαῖς ἔθαψεν,
ὑποδεξαμένη τὰ λείψανα τῶν σωμάτων, καὶ τούτους
ἀπεθέωσε τοῖς ὅρκοις ὁ ῥήτωρ ὀμνύων οὓς οὐκ ἐμιμεῖτο.
Ἰσοκράτης δὲ τοὺς ἐν Μαραθῶνι προκινδυνεύσαντας
ὥσπερ ἀλλοτρίαις ψυχαῖς φήσας ἐναγωνίσασθαι καὶ
καθυμνήσας τὴν τόλμαν αὐτῶν καὶ τὴν ὑπεροψίαν τοῦ
ζῆν αὐτός, ὥς φασιν, ἤδη γέρων γεγονὼς πρὸς τὸν πυθόμενον
πῶς διάγει, ’οὕτως‘ εἶπεν ’ὡς ἄνθρωπος ὑπὲρ
ἐνενήκοντα ἔτη γεγονὼς καὶ μέγιστον ἡγούμενος τῶν
κακῶν τὸν θάνατον.‘ οὐ γὰρ ἀκονῶν ξίφος οὐδὲ λόγχην
χαράττων οὐδὲ λαμπρύνων κράνος οὐδὲ στρατευόμενος
οὐδ´ ἐρέσσων, ἀλλ´ ἀντίθετα καὶ πάρισα καὶ ὁμοιόπτωτα
κολλῶν καὶ συντιθεὶς, μονονοὺ κολαπτῆρσι καὶ ξυστῆρσι
τὰς περιόδους ἀπολεαίνων καὶ ῥυθμίζων ἐγήρασε. πῶς
οὖν οὐκ ἔμελλεν ἄνθρωπος ψόφον ὅπλων φοβεῖσθαι καὶ
σύρρηγμα φάλαγγος ὁ φοβούμενος φωνῆεν φωνήεντι
συγκροῦσαι καὶ συλλαβῇ τὸ ἰσόκωλον ἐνδεὲς ἐξενεγκεῖν;
Μιλτιάδης μὲν γὰρ ἄρας ἐς Μαραθῶνα τῇ ὑστεραίᾳ τὴν
μάχην συνάψας ἧκεν εἰς ἄστυ μετὰ τῆς στρατιᾶς νενικηκώς,
καὶ Περικλῆς ἐννέα μησὶ Σαμίους καταστρεψάμενος
ἐφρόνει τοῦ Ἀγαμέμνονος μεῖζον ἔτει δεκάτῳ τὴν
Τροίαν ἑλόντος· Ἰσοκράτης δὲ μικροῦ τρεῖς ὀλυμπιάδας
ἀνήλωσεν, ἵνα γράψῃ τὸν πανηγυρικὸν λόγον, οὐ στρατευσάμενος
ἐν τούτοις τοῖς χρόνοις οὐδὲ πρεσβεύσας οὐδὲ
πόλιν κτίσας οὐδὲ ναύαρχος ἐκπεμφθείς, καίτοι μυρίους
τοῦ τότε χρόνου πολέμους ἐνέγκαντος· ἀλλ´ ἐν ᾧ
Τιμόθεος Εὔβοιαν ἠλευθέρου καὶ Χαβρίας περὶ Νάξον
ἐναυμάχει καὶ περὶ Λέχαιον Ἰφικράτης κατέκοπτε τὴν
Λακεδαιμονίων μόραν, καὶ πᾶσαν ἐλευθερώσας πόλιν ὁ
δῆμος | ἰσόψηφον αὐτοῖς τὴν Ἑλλάδα κατέστησεν, οἴκοι
καθῆστο βιβλίον ἀναπλάττων τοῖς ὀνόμασιν, ὅσῳ χρόνῳ
τὰ προπύλαια Περικλῆς ἀνέστησε καὶ τοὺς ἑκατομπέδους.
καίτοι καὶ τοῦτον ὡς βραδέως ἀνύοντα τοῖς ἔργοις ἐπισκώπτων
Κρατῖνος  οὕτω πως λέγει περὶ
τοῦ διὰ μέσου τείχους, ’λόγοισι γὰρ αὐτὸ προάγει Περικλέης,
ἔργοισι δ´ οὐδὲ κινεῖ.‘ σκόπει δὲ σοφιστικὴν μικροφροσύνην,
τὸ ἔνατον μέρος τοῦ βίου εἰς ἕνα λόγον καταναλίσκουσαν.
ἀλλὰ νὴ Δία τοὺς Δημοσθένους τοῦ ῥήτορος
λόγους ἄξιόν ἐστι τοῖς τοῦ στρατηγοῦ ἔργοις παραβάλλειν;
τὸν κατὰ Κόνωνος αἰκίας τοῖς περὶ
Πύλον τροπαίοις ἐκείνου; τὸν πρὸς Ἀρεθούσιον
περὶ ἀνδραπόδων τοῖς ἐξανδραποδισθεῖσιν ὑπ´ ἐκείνου
Σπαρτιάταις; ἢ οὐχ, ὅτε τοὺς ἐπιτροπικοὺς ἔγραψε,
ταύτην τὴν ἡλικίαν Ἀλκιβιάδης ἔχων Μαντινεῖς καὶ
Ἠλείους ἐπὶ τὴν Λακεδαίμονα συνέστησε; καὶ μὴν οἵ
γε δημόσιοι λόγοι τοῦτ´ ἔχουσι θαυμαστόν, ὅτι τοῖς
Φιλιππικοῖς ἐπὶ πράξεις προτρέπεται καὶ τὴν Λεπτίνου
πρᾶξιν ἐπαινεῖ   .
