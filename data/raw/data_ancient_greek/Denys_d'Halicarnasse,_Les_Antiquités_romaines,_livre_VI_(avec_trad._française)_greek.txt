Οὐ πολλῷ δ´ ὕστερον χρόνῳ τῆς ἑορτῆς
τῶν ὑπατικῶν εἷς Μενήνιος Ἀγρίππας ἐτελεύτησε
τὸν βίον, ὁ νικήσας Σαβίνους καὶ τὸν ἐξ αὐτῶν θρίαμβον
ἐπιφανέστατον καταγαγών, ᾧ πεισθεῖσα ἡ βουλὴ
τὴν κάθοδον ἐπέτρεψε τοῖς φυγάσι, καὶ ὁ δῆμος πιστεύσας
ἀπέστη τῶν ὅπλων· καὶ αὐτὸν ἔθαψεν ἡ
πόλις δημοσίᾳ καὶ καλλίστῃ πάντων ἀνθρώπων καὶ
λαμπροτάτῃ ταφῇ. οὐσία γὰρ οὐκ ἦν τῷ ἀνδρὶ εἰς
μεγαλοπρέπειαν ἐκκομιδῆς καὶ ταφῆς ἀποχρῶσα· ὥστε
καὶ τοῖς ἐπιτρόποις αὐτοῦ τῶν παίδων βουλευομένοις
ἔδοξεν ὡς ἕνα τῶν πολλῶν εὐτελῶς ἐκκομίσαι τε καὶ
θάψαι. οὐ μέντοι γε ὁ δῆμος εἴασεν, ἀλλὰ συναγαγόντες
οἱ δήμαρχοι τὸ πλῆθος εἰς ἐκκλησίαν καὶ πολλὰ
διελθόντες ἐγκώμια τῶν τε κατὰ πόλεμον ἔργων τοῦ
ἀνδρὸς καὶ τῶν πολιτικῶν, τήν τε σωφροσύνην αὐτοῦ
καὶ τὴν λιτότητα τοῦ βίου, μάλιστα δὲ τὴν εἰς χρηματισμὸν
ἐγκράτειαν ἐπὶ μήκιστον ἄραντες τοῖς ἐπαίνοις, αἴσχιστον
ἔφησαν εἶναι τῶν πραγμάτων ἄνδρα
τηλικοῦτον ἀσήμου καὶ ταπεινῆς κηδείας τυχεῖν διὰ
πενίαν· παρῄνεσάν τε τῷ δήμῳ τὴν δαπάνην ἀναδέξασθαι, 
καὶ συνεισενεγκεῖν κατ´ ἄνδρα, ὅσον ἂν αὐτοὶ
τάξωσι. τοῖς δ´ ἀκούσασιν ἄσμενον ἐγένετο, καὶ αὐτίκα
φέροντος ἑκάστου τὸ ταχθὲν πολύ τι χρῆμα συνήχθη
διαφόρου. μαθοῦσα δὲ τοῦθ´ ἡ βουλὴ δι´ αἰσχύνης
τὸ πρᾶγμα ἔλαβε καὶ ἔκρινε μὴ κατ´ ἄνδρα ἐρανισμῷ
τὸν ἐπιφανέστατον Ῥωμαίων περιιδεῖν θαπτόμενον,
ἀλλ´ ἐκ τῶν δημοσίων ἐδικαίωσε τὸ ἀνάλωμα γενέσθαι
τοῖς ταμίαις ἐπιτρέψασα τὴν ἐπιμέλειαν. οἱ δὲ πολλῶν
πάνυ μισθώσαντες χρημάτων τὰς παροχὰς κόσμῳ τε
πολυτελεστάτῳ κοσμήσαντες αὐτοῦ τὸ σῶμα καὶ πάντα
τὰ λοιπὰ ἐπιχορηγήσαντες εἰς μεγαλοπρέπειαν ἔθαψαν
αὐτὸν ἀξίως τῆς ἀρετῆς. ἀντιφιλοτιμούμενος δ´ ὁ
δῆμος πρὸς τὴν βουλὴν οὐδ´ αὐτὸς ἠξίωσε τὸ συνεισενεχθὲν
διάφορον ἀποδιδόντων τῶν ταμιῶν ἀπολαβεῖν, ἀλλ´
ἐχαρίσατο τοῖς παισὶ τοῦ ἀνδρὸς οἰκτείρων τὴν ἀπορίαν, ἵνα
μηδὲν ἀνάξιον ἐπιτηδεύσωσι τῆς τοῦ πατρὸς ἀρετῆς. 
ἐγένετο δὲ καὶ τίμησις ἐν τῷ χρόνῳ τούτῳ διὰ τῶν ὑπάτων· 
ἐξ ἧς εὑρέθησαν ὑπὲρ ἕνδεκα πάντων μυριάδες αἱ τιμησάμεναι. 
καὶ τὰ μὲν ἐπὶ τῆς τούτων ὑπατείας πραχθέντα Ῥωμαίοις ταῦτ´ ἦν.
