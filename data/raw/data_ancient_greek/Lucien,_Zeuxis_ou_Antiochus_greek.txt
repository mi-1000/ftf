οὐ γὰρ πρότερον ἰδόντες
ἐλέφαντα οὔτε αὐτοὶ Γαλάται οὔτε οἱ ἵπποι αὐτῶν
οὕτω πρὸς τὸ παράδοξον τῆς ὄψεως ἐταράχθησαν,
ὥστε πόρρω ἔτι τῶν θηρίων ὄντων ἐπεὶ μόνον
τετριγότων ἤκουσαν καὶ τοὺς ὀδόντας εἶδον
ἀποστίλβοντας ἐπισημότερον ὡς ἂν ἐκ μέλανος
τοῦ παντὸς σώματος καὶ τὰς προνομαίας ὡς ἐς
ἁρπαγὴν ὑπεραιωρουμένας, πρὶν ἢ τὸ τόξευμα
ἐξικνεῖσθαι, ἐκκλίναντες σὺν οὐδενὶ κόσμῳ ἔφευγον,
οἱ μὲν πεζοὶ περιπειρόμενοι ὑπ´ ἀλλήλων τοῖς
δορατίοις καὶ συμπατούμενοι ὑπὸ τῶν ἱππέων ὡς
εἶχον ἐμπεσόντων ἐπ´ αὐτούς, τὰ ἅρματα δέ, ἀναστρέψαντα
καὶ ταῦτα ἔμπαλιν εἰς τοὺς οἰκείους,
οὐκ ἀναιμωτὶ διεφέρετο ἐν αὐτοῖς, ἀλλὰ τὸ τοῦ
Ὁμήρου, "δίφροι δ´ ἀνεκυμβαλίαζον." οἱ ἵπποι
δ´ ἐπείπερ ἅπαξ τῆς ἐς τὸ εὐθὺ ὁδοῦ ἀπετρέποντο
οὐκ ἀνασχόμενοι τῶν ἐλεφάντων, τοὺς ἐπιβάτας
ἀποβαλόντες "κείν´ ὄχεα κροτάλιζον" τέμνοντες
νὴ Δία καὶ διαιροῦντες τοῖς δρεπάνοις εἴ τινας τῶν
φίλων καταλάβοιεν. πολλοὶ δὲ ὡς ἐν ταράχῳ
τοσούτῳ κατελαμβάνοντο. εἵποντο δὲ καὶ οἱ ἐλέφαντες
συμπατοῦντες καὶ ἀναρριπτοῦντες ταῖς
προνομαίαις ἐς ὕψος καὶ συναρπάζοντες καὶ τοῖς
ὀδοῦσι περιπείροντες, καὶ τέλος οὗτοι κατὰ κράτος
παραδιδόασι τῷ Ἀντιόχῳ τὴν νίκην.
Οἱ Γαλάται δὲ οἱ μὲν ἐτεθνήκεσαν, πολλοῦ τοῦ
φόνου γενομένου, οἱ δὲ ζῶντες ἐλαμβάνοντο, πλὴν
πάνυ ὀλίγοι ὁπόσοι ἔφθασαν εἰς τὰ ὄρη ἀναφυγόντες,
οἱ Μακεδόνες δὲ ὅσοι σὺν Ἀντιόχῳ ἦσαν,
ἐπαιώνιζον καὶ προσιόντες ἄλλος ἀλλαχόθεν ἀνέδουν
τὸν βασιλέα καλλίνικον ἀναβοῶντες. ὁ δὲ
καὶ δακρύσας, ὥς φασιν, Αἰσχυνώμεθα, ἔφη, ὦ
στρατιῶται, οἷς γε ἡ σωτηρία ἐν ἑκκαίδεκα
τούτοις θηρίοις ἐγένετο· ὡς εἰ μὴ τὸ καινὸν τοῦ
θεάματος ἐξέπληξε τοὺς πολεμίους, τί ἂν ἡμεῖς
ἦμεν πρὸς αὐτούς; ἔπι τε τῷ τροπαίῳ κελεύει
ἄλλο μηδέν, ἐλέφαντα δὲ μόνον ἐγκολάψαι.
Ὥρα τοίνυν με σκοπεῖν μὴ καὶ τοὐμὸν ὅμοιον ᾖ
τῷ Ἀντιόχῳ τὰ μὲν ἄλλα οὐκ ἄξιον μάχης,
ἐλέφαντες δέ τινες καὶ ξένα μορμολύκεια πρὸς τοὺς
ὁρῶντας καὶ θαυματοποιία ἄλλως· ἐκεῖνα γοῦν
ἐπαινοῦσι πάντες. οἷς δὲ ἐγὼ ἐπεποίθειν, οὐ πάνυ
ταῦτα ἐν λόγῳ παρ´ αὐτοῖς ἐστιν, ἀλλ´ ὅτι μὲν
θήλεια Ἱπποκένταυρος γεγραμμένη, τοῦτο μόνον
ἐκπλήττονται καὶ ὥσπερ ἐστί, καινὸν καὶ τεράστιον
δοκεῖ αὐτοῖς. τὰ δὲ ἄλλα μάτην ἄρα τῷ Ζεύξιδι
πεποίηται; ἀλλ´ οὐ μάτηνγραφικοὶ γὰρ ὑμεῖς
καὶ μετὰ τέχνης ἕκαστα ὁρᾶτε. εἴη μόνον ἄξια
τοῦ θεάτρου δεικνύειν.
