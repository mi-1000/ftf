Ἡ μὲν οὖν Λακεδαίμων ἐφαμίλλως ἀγωνισαμένη
τῷ γυναικείῳ δράματι πρὸς τὸ ἀνδρεῖον, ἐν τοῖς ἐσχάτοις
καιροῖς ἐπέδειξε τὴν ἀρετὴν ὑβρισθῆναι μὴ  δυναμένην ὑπὸ
τῆς τύχης. ὀλίγαις δ'ὕστερον ἡμέραις οἱ τὸ σῶμα τοῦ
Κλεομένους ἀνεσταυρωμένον παραφυλάττοντες εἶδον
εὐμεγέθη δράκοντα τῇ κεφαλῇ περιπεπλεγμένον καὶ
ἀποκρύπτοντα τὸ πρόσωπον, ὥστε μηδὲν  ὄρνεον
ἐφίπτασθαι σαρκοφάγον. ἐκ δὲ τούτου δεισιδαιμονία
προσέπεσε τῷ βασιλεῖ καὶ φόβος, ἄλλων καθαρμῶν ταῖς
γυναιξὶν ἀρχὴν παρασχών, ὡς ἀνδρὸς ἀνῃρημένου
θεοφιλοῦς καὶ κρείττονος τὴν φύσιν, οἱ δ'Ἀλεξανδρεῖς καὶ
προσετρέποντο φοιτῶντες ἐπὶ τὸν τόπον, ἥρωα τὸν Κλεομένη
καὶ θεῶν παῖδα προσαγορεύοντες,  ἄχρι οὗ κατέπαυσαν
αὐτοὺς οἱ σοφώτεροι, διδόντες λόγον, ὡς μελίττας μὲν βόες, 
σφῆκας δ'ἵπποι κατασαπέντες ἐξανθοῦσι, κάνθαροι δ'ὄνων τὸ
αὐτὸ παθόντων ζῳογονοῦνται, τὰ δ'ἀνθρώπινα σώματα, τῶν
περὶ τὸν μυελὸν ἰχώρων συρροήν τινα καὶ σύστασιν ἐν ἑαυτοῖς
λαβόντων,  ὄφεις ἀναδίδωσι. καὶ τοῦτο κατιδόντες οἱ παλαιοὶ
μάλιστα τῶν ζῴων τὸν δράκοντα τοῖς ἥρωσι συνῳκείωσαν.
