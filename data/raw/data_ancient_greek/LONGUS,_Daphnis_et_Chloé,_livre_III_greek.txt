Τοῦτο τὸ μῆλον ὡς εἶδεν ὁ Δάφνις, ὥρμα
τρυγᾶν ἀνελθὼν καὶ Χλόης κωλυούσης ἠμέλησεν· ἡ μὲν
ἀμεληθεῖσα, ὀργισθεῖσα πρὸς τὰς ἀγέλας ἀπῆλθε· Δάφνις
δὲ ἀναδραμὼν ἐξίκετο τρυγῆσαι καὶ κομίσαι δῶρον Χλόῃ
καὶ λόγον τοιόνδε εἶπεν ὠργισμένῃ· »ὦ παρθένε, τοῦτο τὸ
μῆλον ἔφυσαν Ὧραι καλαὶ καὶ φυτὸν καλὸν ἔθρεψε πεπαίνοντος
Ἡλίου, καὶ ἐτήρησε Τύχη.  Καὶ οὐκ ἔμελλον
αὐτὸ καταλιπεῖν ὀφθαλμοὺς ἔχων, ἵνα πέσῃ χαμαὶ καὶ ἢ
ποίμνιον αὐτὸ πατήσῃ νεμόμενον ἢ ἑρπετὸν φαρμάξῃ
συρόμενον ἢ χρόνος δαπανήσῃ ἐπικείμενον, βλεπόμενον, 
ἐπαινούμενον. Τοῦτο Ἀφροδίτη κάλλους ἔλαβεν ἆθλον·
τοῦτο ἐγὼ σοὶ δίδωμι νικητήριον.  Ὁμοίους ἔχετε τοὺς
μάρτυρας· ἐκεῖνος ἦν ποιμήν, αἰπόλος ἐγώ.« Ταῦτα εἰπὼν
ἐντίθησι τοῖς κόλποις· ἡ δὲ ἐγγὺς γενόμενον κατεφίλησεν,
ὥστε ὁ Δάφνις οὐ μετέγνω τολμήσας ἀνελθεῖν εἰς τοσοῦτον
ὕψος· ἔλαβε γὰρ κρεῖττον καὶ χρυσοῦ μήλου φίλημα.
