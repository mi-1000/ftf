Ὃ δὴ καὶ ἐξήμαρτεν ὁ Μίνως, πολεμήσας τῇδε τῇ
πόλει, ἐν ᾗ ἄλλη τε πολλὴ σοφία ἐστὶ καὶ ποιηταὶ παντοδαποὶ τῆς τε ἄλλης
ποιήσεως  καὶ τραγῳδίας. Ἡ δὲ τραγῳδία ἐστὶν παλαιὸν ἐνθάδε, οὐχ ὡς
οἴονται ἀπὸ Θέσπιδος ἀρξαμένη οὐδ' ἀπὸ Φρυνίχου, ἀλλ' εἰ θέλεις ἐννοῆσαι, 
πάνυ παλαιὸν αὐτὸ εὑρήσεις ὂν τῆσδε τῆς πόλεως εὕρημα. Ἔστιν δὲ τῆς
ποιήσεως δημοτερπέστατόν τε καὶ ψυχαγωγικώτατον ἡ τραγῳδία· ἐν ᾗ δὴ καὶ
ἐντείνοντες ἡμεῖς τὸν Μίνων τιμωρούμεθα ἀνθ' ὧν ἡμᾶς ἠνάγκασε τοὺς
δασμοὺς τελεῖν ἐκείνους. Τοῦτο οὖν ἐξήμαρτεν ὁ Μίνως, ἀπεχθόμενος ἡμῖν, ὅθεν
δή, ὃ σὺ ἐρωτᾷς, κακοδοξότερος  γέγονεν. Ἐπεὶ ὅτι γε ἀγαθὸς ἦν καὶ
νόμιμος, ὅπερ καὶ ἐν τοῖς πρόσθεν ἐλέγομεν, νομεὺς ἀγαθός, τοῦτο μέγιστον
σημεῖον, ὅτι ἀκίνητοι αὐτοῦ οἱ νόμοι εἰσίν, ἅτε τοῦ ὄντος περὶ πόλεως οἰκήσεως
ἐξευρόντος εὖ τὴν ἀλήθειαν.
ΕΤΑΙΡΟΣ
Δοκεῖς μοι, ὦ Σώκρατες, εἰκότα τὸν λόγον εἰρηκέναι.
ΣΩΚΡΑΤΗΣ
Οὐκοῦν εἰ ἐγὼ ἀληθῆ λέγω, δοκοῦσί σοι παλαιοτάτοις Κρῆτες οἱ Μίνω καὶ
Ῥαδαμάνθυος πολῖται νόμοις χρῆσθαι;
ΕΤΑΙΡΟΣ
Φαίνονται.
ΣΩΚΡΑΤΗΣ
Οὗτοι ἄρα τῶν παλαιῶν ἄριστοι νομοθέται γεγόνασιν,  νομῆς τε καὶ
ποιμένες ἀνδρῶν, ὥσπερ καὶ Ὅμηρος ἔφη ποιμένα λαῶν εἶναι τὸν ἀγαθὸν
στρατηγόν.
ΕΤΑΙΡΟΣ
Πάνυ μὲν οὖν.
ΣΩΚΡΑΤΗΣ
Φέρε δὴ πρὸς Διὸς φιλίου· εἴ τις ἡμᾶς ἔροιτο, ὁ τῷ σώματι ἀγαθὸς νομοθέτης τε
καὶ νομεὺς τί ἐστιν ταῦτα ἃ διανέμων ἐπὶ τὸ σῶμα βέλτιον αὐτὸ ποιεῖ, εἴποιμεν
ἂν καλῶς τε καὶ διὰ βραχέων ἀποκρινόμενοι, ὅτι τροφήν τε καὶ πόνους, τῇ μὲν
αὔξων, τοῖς δὲ γυμνάζων καὶ συνιστὰς τὸ σῶμα αὐτό.
ΕΤΑΙΡΟΣ
Ὀρθῶς γε.
ΣΩΚΡΑΤΗΣ
Εἰ οὖν δὴ μετὰ τοῦτο ἔροιτο ἡμᾶς, « τί δὲ δή ποτε ἐκεῖνά ἐστιν, ὁ ἀγαθὸς
νομοθέτης τε καὶ νομεὺς διανέμων ἐπὶ τὴν ψυχὴν βελτίω αὐτὴν ποιεῖ; »  Τί ἂν
ἀποκρινάμενοι οὐκ ἂν αἰσχυνθεῖμεν καὶ ὑπὲρ ἡμῶν αὐτῶν καὶ τῆς ἡλικίας
αὑτῶν;
ΕΤΑΙΡΟΣ
Οὐκέτι τοῦτ' ἔχω εἰπεῖν.
ΣΩΚΡΑΤΗΣ
Ἀλλὰ μέντοι αἰσχρόν γε τῇ ψυχῇ ἡμῶν ἐστιν ἑκατέρου, τὰ μὲν ἐν αὐταῖς
φαίνεσθαι μὴ εἰδυίας, ἐν οἷς αὐταῖς ἔνεστι καὶ τὸ ἀγαθὸν καὶ τὸ φλαῦρον, τὰ δὲ
τοῦ σώματος καὶ τὰ τῶν ἄλλων ἐσκέφθαι.
