Τὸν Διογένην ἐῶμεν, καὶ μετίωμεν τοὺς νομοθέτας,
καὶ πολιτείας σκεψώμεθα. Μή με οἰηθῇς ἐπὶ Σύβαριν
ἥξειν, μηδὲ Συρακοσίων μνησθήσεσθαι τῶν ἁβροτάτων, 
μηδὲ Κορινθίων τῶν φιληδόνων, μηδὲ Χίων τῶν
πλουσίων, μηδὲ Λεσβίων τῶν εὐοινοτάτων, μηδὲ Μιλησίων
τῶν εὐειμονωτάτων· ἀλλ´ ἐπὶ τοὺς ἡγεμόνας
ἔρχομαι, ἐπὶ Ἀθηναίους ἔρχομαι, καὶ τὰ Λακεδαιμονίων
ἐξετάζω. Μάστιγες αὗται καὶ πληγαὶ Λακωνικαί, καὶ
θῆραι, καὶ δρόμοι, καὶ δεῖπνα λιτά, καὶ στιβάδες εὐτελεῖς· 
ἀλλ´ ὁρῶ καὶ τούτων τὰ τερπνά. Εὖ γε, ὦ
Λυκοῦργε, σμικρῶν πόνων μεγάλας ἡδονὰς ἀντεισάγεις·
ὀλίγα δούς, μεγάλα ἔλαβες· ἐφημέρους δοὺς πόνους,
ἡδονὰς διηνεκεῖς ἀντέλαβες. Τίνες, λέξει, Σπαρτιατικαὶ
ἡδοναί; Πόλις ἀτείχιστος, ἄφοβος, ἄπειρος πυρός, 
ἀθέατος πολεμίων, ἀθέατος ξενικῶν ἀσπίδων, ἀνήκοος
στόνων, ἀνήκοος ἀπειλῆς. Τί δ´ ἂν εἴη φόβου
λυπηρότερον; τί δὲ δουλείας ἀνιαρότερον; τί δὲ ἀνάγκης
ἐπιπονώτερον; ὅταν δὲ ταῦτα ἀπαλλάξῃς πόλεως, 
πολλὰς αὐτοῖς ἡδονὰς ἀντεισάγεις. Ἐκείνης τῆς
ἡδονῆς θρέμμα ἦν ὁ Λεωνίδας, ἐκείνης ὁ Ὀθρυάδας,
ἐκείνης ὁ Καλλικρατίδας. ’Ἀλλ´ ἀπέθνησκον οὗτοι.‘
Ἀπέθνησκον καλῶς· ’Ὑπὲρ ποίων ἡδονῶν;‘ Καὶ γὰρ
τῶν σωμάτων ἐκκόπτεται μέρη ὑπὲρ ῥᾳστώνης τοῦ
ὅλου. Μέρος ἦν ὁ Λεωνίδας καὶ τῆς Σπάρτης, ἀλλὰ
ἀπέθνησκεν ὑπὲρ τῆς Σπάρτης· μέρος ὁ Ὀθρυάδας,
Καλλικρατίδας μέρος· τοιγαροῦν ἀφαιρουμένων σμικρῶν
μερῶν, ἐσώζοντο αἱ οἴκοι ἡδοναί. Τὰ δὲ Ἀθηναίων
τί χρὴ λέγειν; πάντα μεστὰ ἑορτῆς τὰ Ἀττικά,
πάντα θυμηδίας· καὶ διέλαχον αὐτοῖς ὧραι τὰς ἡδονάς, 
ἦρος Διονύσια, μετοπώρου μυστήρια· καὶ ἄλλην
ὥραν ἔχει ἄλλος θεός, Παναθήναια, Σκειροφόρια,
Ἅλωα, Ἀπατούρια. Ναυμαχοῦσιν ἐν θαλάττῃ, οἱ δὲ
οἴκοι ἑορτάζουσιν· πολεμοῦσιν ἐν γῇ, οἱ δὲ ἐν Διονύσου
γελῶσιν. Ἀλλ´ οὐδὲ οἱ πόλεμοι, τὸ σκυθρωπότατον, 
ἡδονῶν ἔρημοι· ἀλλὰ συντάττεται τούτοις.
Τυρρηνὴ σάλπιγξ, ἢ αὐλὸς τριηρικός, ἢ ᾠδὴ ἐμβατήριος. 
Ὁρᾷς τὴν ἀφθονίαν τῶν ἡδονῶν.
