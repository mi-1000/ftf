Τὰ δ'ἐπέκεινα, ἤδη πλησιάζοντα τῇ ἀοικήτῳ διὰ ψῦχος, οὐκέτι
χρήσιμα τῷ γεωγράφῳ ἐστίν. Ὁ δὲ βουλόμενος καὶ ταῦτα μαθεῖν καὶ
ὅσα ἄλλα τῶν οὐρανίων Ἵππαρχος μὲν εἴρηκεν, ἡμεῖς δὲ
παραλείπομεν διὰ τὸ τρανότερα εἶναι τῆς νῦν προκειμένης
πραγματείας, παρ'ἐκείνου λαμβανέτω. Τρανότερα δ'ἐστὶ καὶ τὰ περὶ
τῶν περισκίων καὶ ἀμφισκίων καὶ ἑτεροσκίων, ἅ φησι Ποσειδώνιος. 
Ὅμως γε καὶ τούτων τό γε τοσοῦτον ἐπιμνηστέον, ὥστε τὴν ἐπίνοιαν
διασαφῆσαι, καὶ πῆ χρήσιμον πρὸς τὴν γεωγραφίαν, καὶ πῆ ἄχρηστον. 
Ἐπεὶ δὲ περὶ τῶν ἀφ'ἡλίου σκιῶν ὁ λόγος ἐστίν, ὁ δ'ἥλιος πρὸς
αἴσθησιν κατὰ παραλλήλου φέρεται, καθ'οὗ καὶ ὁ κόσμος· παρ'οἷς
καθ'ἑκάστην κόσμου περιστροφὴν ἡμέρα γίνεται καὶ νύξ, ὅτε μὲν
ὑπὲρ γῆς τοῦ ἡλίου φερομένου ὅτε δ'ὑπὸ γῆν, παρὰ τούτοις οἵ τε
ἀμφίσκιοι ἐπινοοῦνται καὶ οἱ ἑτερόσκιοι. Ἀμφίσκιοι μὲν ὅσοι κατὰ
μέσον ἡμέρας τοτὲ μὲν ἐπὶ τάδε πιπτούσας ἔχουσι τὰς σκιάς, ὅταν.
ἥλιος ἀπὸ μεσημβρίας τῷ γνώμονι προσπίπτῃ τῷ ὀρθῷ πρὸς τὸ
ὑποκείμενον ἐπίπεδον, τοτὲ δ'εἰς τοὐναντίον, ὅταν ὁ ἥλιος εἰς
τοὐναντίον περιστῇ· τοῦτο δὲ συμβέβηκε μόνοις τοῖς μεταξὺ τῶν
τροπικῶν οἰκοῦσιν. Ἑτερόσκιοι δ'ὅσοις ἢ ἐπὶ τὴν ἄρκτον ἀεὶ πίπτουσιν
ὥσπερ ἡμῖν, ἢ ἐπὶ τὰ νότια ὥσπερ τοῖς ἐν τῇ ἑτέρᾳ εὐκράτῳ ζώνῃ
οἰκοῦσι· τοῦτο δὲ συμβαίνει πᾶσι τοῖς ἐλάττονα ἔχουσι τοῦ τροπικοῦ
τὸν ἀρκτικόν. Ὅταν δὲ τὸν αὐτὸν ἢ μείζονα, ἀρχὴ τῶν περισκίων ἐστὶ
μέχρι τῶν οἰκούντων ὑπὸ τῷ πόλῳ. Τοῦ γὰρ ἡλίου καθ'ὅλην τὴν τοῦ
κόσμου περιστροφὴν ὑπὲρ γῆς φερομένου, δῆλον ὅτι καὶ ἡ σκιὰ κύκλῳ
περιενεχθήσεται περὶ τὸν γνώμονα· καθ'ὃ δὴ καὶ περισκίους αὐτοὺς
ἐκάλεσεν, οὐδὲν ὄντας πρὸς τὴν γεωγραφίαν· οὐ γάρ ἐστιν οἰκήσιμα
ταῦτα τὰ μέρη διὰ ψῦχος, ὥσπερ ἐν τοῖς πρὸς Πυθέαν λόγοις
εἰρήκαμεν. Ὥστ'οὐδὲ τοῦ μεγέθους τῆς ἀοικήτου ταύτης φροντιστέον
ἐκ τοῦ λαβεῖν, ὅτι οἱ ἔχοντες ἀρκτικὸν τὸν τροπικὸν ὑποπεπτώκασι τῷ
γραφομένῳ κύκλῳ ὑπὸ τοῦ πόλου τοῦ ζωδιακοῦ κατὰ τὴν τοῦ κόσμου
περιστροφήν, ὑποκειμένου τοῦ μεταξὺ διαστήματος τοῦ τε ἰσημερινοῦ
καὶ τοῦ τροπικοῦ τεττάρων ἑξηκοστῶν τοῦ μεγίστου κύκλου.
