Φησὶ δ´ Ἡρόδοτος τοὺς Παμφύλους τῶν μετὰ
Ἀμφιλόχου καὶ Κάλχαντος εἶναι λαῶν μιγάδων τινῶν
ἐκ Τροίας συνακολουθησάντων· τοὺς μὲν δὴ πολλοὺς
ἐνθάδε καταμεῖναι, τινὰς δὲ σκεδασθῆναι πολλαχοῦ τῆς
γῆς. Καλλῖνος δὲ τὸν μὲν Κάλχαντα ἐν Κλάρῳ τελευτῆσαι
τὸν βίον φησί, τοὺς δὲ λαοὺς μετὰ Μόψου τὸν
Ταῦρον ὑπερθέντας τοὺς μὲν ἐν Παμφυλίᾳ μεῖναι
τοὺς δ´ ἐν Κιλικίᾳ μερισθῆναι καὶ Συρίᾳ μέχρι καὶ Φοινίκης.
