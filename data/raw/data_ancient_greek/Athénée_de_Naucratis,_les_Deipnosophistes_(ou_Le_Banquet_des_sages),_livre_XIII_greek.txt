Καὶ μετά ταῦτα πάλιν καταδρομὴν αὐτοῦ ποιησάμενος, 
ὡς δανεισάμενος οὔτε τόκους οὔτε τἀρχαῖον ἀπεδίδου καὶ
ὅτι ὑπερήμερος ἐγένετο γνώμῃ δικαστηρίου ἐρήμην
καταδικασθεὶς καὶ ὡς ἠνεχυράσθη οἰκέτης αὐτοῦ
στιγματίασ, καὶ πολλὰ ἄλλα κατειπὼν αὐτοῦ ἐπιλέγει ταῦτα 
· «᾿Αλλὰ γάρ, ὦ ἄνδρες δικασταί, οὐκ εἰς ἐμὲ μόνον τοιοῦτός
ἐστιν, ἀλλὰ καὶ εἰς ἄλλους ἅπαντας τοὺς αὐτῷ κεχρημένους. 
Οὐχ οἱ μὲν κάπηλοι οἱ ἐγγὺς οἰκοῦντες, παρ' ὧν προδόσεις
λαμβάνων οὐκ ἀποδίδωσι, δικάζονται αὐτῷ συγκλείσαντες
τὰ καπηλεῖα, οἱ δὲ γείτονες οὕτως ὑπ' αὐτοῦ δεινὰ
πάσχουσιν ὥστ' ἐκλιπόντες τὰς αὑτῶν οἰκίας ἑτέρας πόρρω
μισθοῦνται ; ὅσους δ' ἐράνους συνείλεκται, τὰς μὲν
ὑπολοίπους φορὰς     οὐ κατατίθησιν, ἀλλὰ περὶ τοῦτον τὸν
κάπηλον ὡς περὶ στήλην διαφθείρονται. Tοσοῦτοι δὲ ἐπὶ τὴ
οἰκίαν ἅμα τῇ ἡμέρᾳ ἀπαιτήσοντες τὰ ὀφειλόμενα ἔρχονται
ὥστε οἶεσθαι τοὺς παριόντας ἐπ' ἐκφορὰν αὐτοὺς ἥκειν
τούτου τεθνεῶτος. Οὓτω δ' οἱ ἐν τῷ Πειραιεῖ διάκεινται ὥστε
πολὺ ἀσφαλέστερον εἶναι δοκεῖν εἰς τὸν ᾿Ανδρίαν πλεῖν
τούτῳ συμβάλλειν. Πολὺ γὰρ μᾶλλον ἃ ἂν δανείσηται αὐτοῦ
νομίζει εἶναι ἢ ἂ ὁ πατὴρ αὐτῷ κατέλιπεν. ᾿Αλλὰ γὰρ οὐ τὴν
οὐσίαν κέκτηται ῾Ερμαίου τοῦ μυροπώλου, τὴν γυναῖκα
διαφθείρας ἑβδομήκοντα ἔτη γεγονυῖαν ; ἧς ἐρᾶν
προσποιησάμενος οὕτω διέθηκεν ὥστε τὸν μὲν ἄνδρα αὐτῆς
καὶ τοὺς υἱοὺς πτωχοὺς ἐποίησεν, αὐτὸν δὲ ἀντὶ καπήλου
μυροπώλην ἀπέδειξεν · οὕτως ἐρωτικῶς τὸ κόριον
μετεχειρίζετο τῆς ἡλικίας αὐτῆς ἀπολαύων, ἧς ῥᾷον τοὺς
ὀδόντας ἀριθμῆσαι {ὅσου ἐλάττους ἦσαν} ἢ τῆς χειρὸς τοὺς
δακτύλους. Καί μοι ἀνάβητε τούτων μάρτυρες.  ῾Ο μὲν οὖν
βίος τοῦ σοφιστοῦ τοιοῦτος» ῾Ο μὲν οὖν Λυσίας, ὦ
Κύνουλκε, οὕτως. ᾿Εγὼ δὲ κατὰ τὸν ᾿Αρίσταρχον τὸν
τραγικὸν ποιητήν
Τάδ' οὐχ ὑπάρχων, ἀλλὰ τιμωρούμενος, 
καταπαύσω τὸν πρὸς σὲ καὶ τοὺς ἄλλους κύνας ἐνταῦθα λόγον.
