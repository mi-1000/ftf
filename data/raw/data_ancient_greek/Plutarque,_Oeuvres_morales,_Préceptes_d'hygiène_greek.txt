Ὅσα μὲν γὰρ μικρολογίας καὶ ἀνελευθερίας
προσκρούματα λαμβάνουσιν οἱ πολλοὶ περί τε
συγκομιδὰς καρπῶν καὶ τηρήσεις ἐπιπόνους, ἀγρυπνίαις
καὶ περιδρομαῖς ἐξελέγχοντες τὰ σαθρὰ καὶ
ὕπουλα τοῦ σώματος, οὐκ ἄξιόν ἐστι δεδιέναι μὴ
πάθωσιν ἄνδρες φιλόλογοι καὶ πολιτικοί, πρὸς οὓς
ἐνέστηκεν ἡμῖν ὁ λόγος· ἀλλ´ ἑτέραν τινὰ φυλακτέον
ἐστὶ τούτοις δριμυτέραν ἐν γράμμασι καὶ μαθήμασι
μικρολογίαν, ὑφ´ ἧς ἀφειδεῖν καὶ ἀμελεῖν τοῦ σώματος
ἀναγκάζονται, πολλάκις ἀπαγορεύοντος οὐκ
ἐνδιδόντες ἀλλὰ προσβιαζόμενοι θνητὸν ἀθανάτῳ
καὶ γηγενὲς Ὀλυμπίῳ συναμιλλᾶσθαι καὶ συνεξανύτειν.
εἶθ´ ὡς ὁ βοῦς πρὸς τὴν ὁμόδουλον ἔλεγε
κάμηλον, ἐπικουφίσαι τοῦ φορτίου μὴ βουλομένην,
"ἀλλὰ κἀμὲ καὶ ταῦτα πάντα μετὰ μικρὸν οἴσεις,"
ὃ καὶ συνέβη τελευτήσαντος αὐτοῦ, οὕτω συμβαίνει
τῇ ψυχῇ· μικρὰ χαλάσαι καὶ παρεῖναι μὴ βουλομένη
πονοῦντι καὶ δεομένῳ, μετ´ ὀλίγον πυρετοῦ
τινος ἢ σκοτώματος ἐμπεσόντος ἀφεῖσα τὰ βιβλία
καὶ τοὺς λόγους καὶ τὰς διατριβὰς ἀναγκάζεται
συννοσεῖν ἐκείνῳ καὶ συγκάμνειν. ὀρθῶς οὖν ὁ
Πλάτων παρῄνεσε μήτε σῶμα κινεῖν ἄνευ ψυχῆς
μήτε ψυχὴν ἄνευ σώματος, ἀλλ´ οἷόν τινα ξυνωρίδος
ἰσορροπίαν διαφυλάττειν, ὅτε μάλιστα τῇ
ψυχῇ συνεργεῖ τὸ σῶμα καὶ συγκάμνει, πλείστην
ἐπιμέλειαν αὐτῷ καὶ θεραπείαν ἀποδιδόντας καὶ
τὴν καλὴν καὶ ἐράσμιον ὑγίειαν ὧν δίδωσιν ἀγαθῶν
κάλλιστον ἡγουμένους διδόναι τὸ πρὸς κτῆσιν
ἀρετῆς καὶ χρῆσιν ἔν τε λόγοις καὶ πράξεσιν
ἀκώλυτον αὐτῶν.
