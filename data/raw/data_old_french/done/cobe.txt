LES CHANSONS DE CONON DE BÉTHUNE CHANÇON LEGIERE A ENTENDRE .
Chançon legiere a entendre Ferai , car bien m'est mestiers Ke chascuns le puist aprendre Et c'on le chant volentiers ; Ne par autres messaigiers N'iert ja ma dolors mostree A la millor ki soit nee .
Tant est sa valors doblee C'orgeus et hardemens fiers Seroit , se je ma pensee Li descovroie premiers ; Mais besoins et desiriers Et çou c'on ne puet atendre Fait maint hardement emprendre .
Tant ai celé mon martire Tos jors a tote la gent Ke bien le devroie dire A ma Dame solement , K'Amors ne li dit noient ; Ne por quant , s'ele m'oblie , Ne l'oublierai je mie .
Por quant , se je n'ai aïe De li et retenement , Bien fera et cortoisie S'aucune pitiés l'em prent .
Au descovrir mon talent Se gart bien de l'escondire , S'ele ne me velt ochirre .
Fols sui ki ne li ai dite Ma dolor , ki est si grans .
Bien deüst estre petite Par droit , tant sui fins amans ; Mais je sui si meschaans Ke quanques drois m'i avance Me retaut ma mescheance .
Tous i morrai en soffrance , Mais sa beautés m'est garans , De ma Dame , et la samblance Ki tos mes maus fait plaisans , Si ke je muir tous joians ; Ke tant desir sa merite Ke ceste mors me delite .
Noblet , je sui fins amans , Si aim la millor eslite Dont onques cançons fust dite .
SI VOIREMANT CON CELE DON JE CHANT .
Si voiremant con cele don je chant Valt melz que totes les bones qui sont , Et je l'aim plus que rien qui soit el mont , Si me doint Deus s'amor senz decevoir ; Que tel desir en ai et tel voloir , Ou tant ou plus , Deus en seit la verté , Si con malades desirre santé , Desir je li et s'amor a avoir .
Or sai je bien que riens ne puet valoir Tant con celi de cui j'ai tant chanté , C'or ai veü et li et sa bealté Et si sai bien que tant a de valor Que je doi faire et outrage et folor D'amer plus halt que ne m'avroit mestier ; Et non por cant maint povre chevalier Fait riches cuers venir a halte honor .
Ainz que fusse sospris de ceste amor , Savoie je autre jent conseillier , Et or sai bien d'altrui geu enseignier Et si ne sai mie lo mien juër ; Si sui con cil qui as eschas voit cler Et qui tres bien ensengne as autres gens , Et kant il jue , si pert si son sens Qu'il ne se seit escore de mater .
Hé ! las , dolanz , je ne sai tant chanter Que ma Dame parçoive mes tormenz , N'encor n'est pas si granz mes hardemanz Ke je li os dire les mals que trai , Ne devant li n'en os parler ne sai ; Et kant je sui aillors devant autrui , Lors i parol , mais si pou m'i dedui K'un anui valt li deduiz que j'en ai .
Encor devis comment je li dirai La grant dolor que j'en trais senz anui , Ke tant l'ador et desir , kant g'i sui , Que ne li os descovrir ma raison ; Si va de moi con fait del champion Qui de lon tens aprent a escremir , Et kant il vient ou champ as cous ferir , Si ne seit rien d'escu ne de baston .
MOUT ME SEMONT AMORS QUE JE M'ENVOISE .
Mout me semont Amors ke je m'envoise , Quant je plus doi de chanter estre cois ; Mais j'ai plus grant talent ke je me coise , Por çou s'ai mis mon chanter en defois ; Ke mon langaige ont blasmé li François Et mes cançons , oiant les Champenois Et la Contesse encoir , dont plus me poise .
La Roïne n'a pas fait ke cortoise , Ki me reprist , ele et ses fieus , li Rois .
Encoir ne soit ma parole franchoise , Si la puet on bien entendre en franchois ; Ne chil ne sont bien apris ne cortois , S'il m'ont repris se j'ai dit mos d'Artois , Car je ne fui pas norris a Pontoise .
Dieus ! ke ferai ? Dirai li mon coraige ? Li irai je dont s'amor demander ? Oïl , par Dieu ! car tel sont li usaige C'on n'i puet mais sans demant riens trover ; Et se jo sui outraigeus del trover , Se n'en doit pas ma Dame a moi irer , Mais vers Amors , ki me font dire outraige .
AHI ! AMORS , COM DURE DEPARTIE .
Ahi ! Amors , com dure departie Me convenra faire de la millor Ki onques fust amee ne servie ! Dieus me ramaint a li par sa douçour , Si voirement con j'en part a dolor ! Las ! k'ai je dit ? Ja ne m'en part je mie ! Se li cors va servir Nostre Signor , Mes cuers remaint del tot en sa baillie .
Por li m'en vois sospirant en Surie , Car je ne doi faillir mon Creator .
Ki li faura a cest besoig d'aïe , Saiciés ke il li faura a grignor ; Et saicent bien li grant et li menor Ke la doit on faire chevallerie Ou on conquiert Paradis et honor Et pris et los et l'amor de s'amie .
Dieus est assis en son saint iretaige ; Ore i parra con cil le secorront Cui il jeta de la prison ombraje , Quant il fu mis ens la crois ke Turc ont .
Honi soient tot chil ki remanront , S'il n'ont poverte ou viellece ou malaige ! Et cil ki sain et jone et riche sont Ne poevent pas demorer sans hontaige .
Tot li clergié et li home d'eaige Qui ens ausmogne et ens biens fais manront Partiront tot a cest pelerinaige , Et les dames ki chastement vivront Et loiauté feront ceaus ki iront ; Et s'eles font par mal consel folaige , A lasques gens mauvaises le feront , Car tot li boin iront en cest voiaige .
Ki chi ne velt avoir vie anuieuse Si voist por Dieu morir liés et joieus , Car cele mors est douce et savereuse Dont on conquiert le resne presïeus , Ne ja de mort n'en i morra uns sels , Ains naistront tot en vie glorïeuse ; Et saiciés bien , ki ne fust amereus , Mout fust la voie et boine et deliteuse .
Dieus ! tant avons esté preus par huiseuse , Or i parra ki a certes iert preus ; S'irons vengier la honte dolereuse Dont chascuns doit estre iriés et honteus ; Car a no tans est perdus li sains lieus Ou Dieus soffri por nos mort angoisseuse .
S'or i laissons nos anemis morteus , A tos jors mais iert no vie honteuse .
Bien me deüsse targier Bien me deüsse targier De chançon faire et de mos et de chans , Quant me convient eslongier De la millor de totes les vaillans , Si em puis bien faire voire vantance , Ke je fas plus por Dieu ke nus amans , Si en sui mout endroit l'ame joians , Mais del cors ai et pitié et pesance .
On se doit bien efforchier De Dieu servir , ja n'i soit li talans , Et la char vaintre et plaissier , Ki tos jors est de pechier desirans ; Adont voit Dieus la doble penitance .
Hé ! las , se nus se doit sauver dolans , Dont doit par droit ma merite estre grans , Car plus dolans ne se part nus de France .
Vous ki dismés les croisiés , Ne despendés mie l'avoir ensi ; Anemi Dieu en seriés .
Dieus ! ke porront faire si anemi , Quant tot li saint trambleront de dotance Devant Celui ki onques ne menti ! Adont seront pecheor mal bailli , Se sa pitiés ne cuevre sa poissance .
Ne ja por nul desirier Ne remanrai chi avoc ces tirans , Ki sont croisiet a loier Por dismer clers et borgois et serjans ; Plus en croisa covoitiés ke creance .
Et quant la crois n'en puet estre garans , A teus croisiés sera Dieus mout soffrans , Se ne s'en venge a peu de demorance .
Li Quens s'en est ja vangiés , Des haus barons , qui or li sont faillit .
C'or les eüst anpiriés , Qui sont plus vil que onques mais ne vi ! Dehait li bers qui est de tel sanblance Con li oixel qui conchïet son nit ! Po en i a n'ait son renne honi , Por tant qu'il ait sor ses homes possance .
Qui ces barons empiriés Sert sans eür , ja n'ara tant servi K'il lor em prenge pitiés ; Pour çou fait boin Dieu servir , ke je di Qu'en lui n'afiert ne eür ne kaance ; Mais ki mieus sert , et mieus li est meri .
Pleüst a Dieu k'Amors fesist ausi Ensvers tos ceaus qui ens li ont fiance .
Or vos ai dit des barons ma sanblance ; Si lor an poise de ceu que je di , Si s'an praingnent a mon mastre d'Oissi , Qui m'at apris a chanter tres m'anfance .
SE RAIGE ET DERVERIE .
Se raige et derverie Et destrece d'amer M'a fait dire folie Et d'amors mesparler , Nus ne m'en doit blasmer .
S'ele a tort m'i fausnie , Amors , qui j'ai servie , Ne me sai ou fïer .
Amors , de felonie Vous vaurai esprover ; Tolu m'avés la vie Et mort sans deffïer .
La m'avés fait penser Ou ma joie est perie ; Cele qui jou em prie Me fait d'autre esperer .
Plus est belle k'imaige Cele ke je vos di , Mais tant a vil coraige , Anuieus et failli , K'ele fait tot ausi Com la leuve sauvaige Ki des leus d'un boskaige Trait le pieur a li .
N'a pas grant vasselaige Fait , s'ele m'a traï ; Nus ne l'en tient por saige Ki son estre ait oï ; Mais puis k'il est ensi K'ele a tort m'i desgaige , Je li renc son homaige Et si me part de li .
Mout est la terre dure , Sans eve et sans humor Ou j'ai mise ma cure , Mais n'i keudrai nul jor Fruit ne foille ne flor , S'est bien tans et mesure Et raisons et droiture Ke li rende s'amor .
Belle doce Dame chiere Belle doce Dame chiere , Vostre grans beautés entiere M'a si pris Ke , se iere em Paradis , Si revenroie je arriere , Por convent ke ma proiere M'eüst mis La ou fuisse vostre amis Ne vers moi ne fuissiés fiere , Car ainc ens nule maniere Ne forfis Par coi fuissiés ma guerriere .
Ne lairai ke je ne die De mes maus une partie Come irous .
Dehaiz ait cuers covoitos , Fausse , plus vaire ke pie , Ki m'envoia en Surie ! Ja por vous N'avrai mais les ieus plorous .
Fous est ki en vous se fie , Ke vos estes l'Abeïe As Soffraitous , Si ne vous amerai mie .
TANT AI AMÉ C'OR ME CONVIENT HAÏR .
Tant ai amé c'or me convient haïr Et si ne quier mais amer , S'en tel lieu n'est c'on ne saice traïr Ne dechevoir ne fausser .
Trop longement m'a duré ceste paine K'Amors m'a fait endurer ; Et non por quant loial amor certaine Vaurai encoir recovrer .
Ki or vauroit loial amor trover Si viegne a moi por coisir ! Mais bien se doit belle dame garder K'ele ne m'aint pour traïr , K'ele feroit ke fole et ke vilaine , S'em porroit tost mal oïr , Ausi com fist la fause Chapelaine , Cui tos li mons doit haïr .
Assés i a de celes et de ceaus Ki dient ke j'ai mespris De çou ke fis covreture de saus , Mais mout a boin droit le fis , Et de l'anel ki fu mis en traïne , Mais a boin droit i fu mis , Car par l'anel fu faite la saisine Dont je sui mors et traïs .
A moult boen droit en fix ceu ke j'en fix , Se Deus me doinst boens chevals ! Et cil ki dient ke i ai mespris Sont perjuré et tuit fauls .
Por ceu dechiet bone amor et descline Que on lor souffre les mals , Et cil ki cellent lor faulse covine Font les pluxors deloiauls .
L'AUTRIER UN JOR APRÉS LA SAINT DENISE .
L'autrier un jor aprés la Saint Denise Fui a Betune , ou j'ai esté sovent .
La me sosvint de gent de male guise Ki m'ont mis sus mençoigne a entïent : Ke j'ai chanté des dames laidement ; Mais il n'ont pas ma chançon bien aprise : Je n'en chantai fors d'une solement , Qui bien forfist ke venjance en fu prise .
Si n'est pas drois ke on me desconfise , Et vous dirai bien par raison coment : Car se on fait d'un fort larron justise , Doit il desplaire as loiaus de noient ? Nenil , par Diu ! qui raison i entent ; Mais la raisons est si arriere mise Ke çou c'on doit loer blasment la gent Et loent çou que nus autres ne prise .
Dame , lonc tans ai fait vostre servise , La merci Deu ! c'or n'en ai mais talant , Que m'est ou cuer une autre amor assise Que me requiert et alume et esprant Et me semont d'amer si hatement , C'an li n'en a ne orgoil ne faintise ; Et jel ferai , ne puet estre autrement , Si me metrai dou tout an sa franchise .
A la millor del roiaume de France , Voire del mont , ai mon cuer atorné , Et non por quant pavor ai et dotance Ke sa valors ne me tiegne en vilté , Car tant redoc orgelleuse beauté ; Et Dieus m'en doinst trover bone esperance , K'en tot le mont n'a orgoill ne fierté K'Amors ne puist plaissier par sa poissance .
L'AUTRIER AVINT EN CEL AUTRE PAÏS .
L'autrier avint en cel autre païs C'uns chevaliers eut une dame amee .
Tant com la dame fu en son bon pris , Li a s'amor escondite et veee .
Puis fu un jors k'ele li dist : « Amis , Mené vous ai par parole mains dis ; Ore est l'amors coneüe et provee .
Des or mais sui tot a vostre devis .»
Li chevalliers le regarda el vis , Si la vit mout pale et descoulouree .
« Dame , fait il , certes mal sui baillis Ke n'eüstes piech'a ceste pensee .
Vostres cler vis , ki sambloit flors de lis , Est si alés , dame , de mal em pis K'il m'est a vis ke me soiés emblee .
A tart avés , dame , cest consell pris .»
Quant la dame s'oï si ramprosner , Grant honte en ot , si dist par sa folie : « Par Dieu , vassal , jel dis por vos gaber .
Quidiés vos dont k'a chertes le vos die ? Onques nul jor ne me vint em penser .
Sariés vos dont dame de pris amer ? Nenil , par Dieu ! ains vos prendroit envie D'un bel vallet baisier et acoler .»
« Dame , fait il , j'ai bien oï parler De vostre pris , mais ce n'est ore mie ; Et de Troie rai jou oï conter K'ele fu ja de mout grant signorie ; Or n'i puet on fors les plaices trover .
Et si vous lo ensi a escuser Ke cil soient reté de l'iresie Qui des or mais ne vous vauront amer .»
« Par Dieu , vassal , mout avés fol pensé , Quant vous m'avés reprové mon eaige .
Se j'avoie tot mon jovent usé , Si sui jou riche et de si haut paraige C'om m'ameroit a petit de beauté .
Encoir n'a pas un mois entir passé Ke li Marchis m'envoia son messaige , Et li Barrois a por m'amor josté .»
« Par Dieu , dame , ce vos a mout grevé Ke vos fïés tos jors ens signoraige ; Mais tel set ont ja por vos sospiré , Se vos estiés fille au Roi de Cartaige , Ki ja mais jor n'en aront volenté .
On n'aime pas dame por parenté , Mais quant ele est belle et cortoise et saige .
Vos en savrés par tans la verité .»