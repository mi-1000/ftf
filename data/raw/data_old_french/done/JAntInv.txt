CI COMENSE RETTORIQUE DE MARC TULLES CYCERON , LA QUEL MAISTRE JOHAN D'ANTHIOCHE TRANSLATA DE LATIN EN ROMANS A LA REQUESTE DE FRERE GUILLAUME DE L'OSPITAL DE SAINT JOHAN DE JERUSALEM , L'AN DE L'INCARNATION M .CC. LXXXII .
Mout ai ce pencé et sovent se l'abondance de parler et le soverain estude d'eloquence ait plus fait de mal ou de bien as homes et as cytez dou monde .
Quar quant je regars les amermances de nostre chose publique ou comune et je aüne en mon corage et assemble les ancienes chaitivetez et les degastemens des tres grans cytez , je voi que la greignor partie des domages est avenue par les homes trop enparlez .
Mais quant je bien recors par les amonicions des letres et par les ancienes ystoires les choses qui par ancieneté sont esloignees de nostre memoire et ostees , je truis et entens que mointes cytez sont ordenees et establies et plusors batailles sont restaintes et rapaisees et tres fermes compaignies et tres saintes amistances sont aquises plus legierement et faites que par la raison dou corage que par la faconde de parler .
Et en tel maniere longuement pensant , la vive raison me mena meismement a ceste sentence que je cuidasse certainement que le sens sans eloquence peut profiter aucune chose as contez , mais eloquence ou faconde de parler sans le sens mointes fois peut trop nuire , mais profiter jamais .
Por la quel chose je di que , se aucun delaisse et met arrieres les tres honestes et droituriers estudes de raison et d'ofice et consume toute sa paine et s'ayde au hantement de dire et de parler , cestui se norrit et se fait neent profitable a soi et domageus cyteyen a son paÿs .
Mais qui s'arme et se garnist en tel maniere d'eloquence qu'il puisse combatre por les profis de son paÿs , non pas contre aus combatre , itel home , ce m'est avis , se fait / / et s'atorne amiable cyteyen et tres profitable as siens et a comunes raisons et publiques de son paÿs .
Et se nos volons bien regarder le comencement de ceste chose qui est apelee eloquence , s'ele est venue de nature , d'art ou de estude ou d'aucun hantement ou de science , nos troverons que ele a eu comencement et naissance de tres honestes causes et tres bones raisons .
Quar il fu jadis un tens que les homes aloient vagant comunaument as chans en maniere de bestes et multeplioient lor vie par vivre bestial , qu'ausi come bestes sauvages desmesureement et par fierté vivoient et nule riens n'amenistroient par raison de corage , mais toutes choses faisoient par force de cors .
Encore la raison de la devine religion et de l'umain office n'estoit pas coneue ne cultivee .
Nul ne savoit encores quel chose fucent noces ne leaus espousailles .
Nulz hom n'avoit encores veu ne coneu certains filz ou enfans , ne quel chose fust droit ne leauté ne igalité ou droiture ne quel profit tenissent .
Et en tel maniere , par tel errour et par tel ignorance , la seignorel covoitise de l'umain corage estoit aveugle et foleante a emplir soi et complir usoit malement et s'aydoit des forces dou cors / ausi come de tres domageus menistres .
En icel tens , un vaillant home et sage s'apensa et aparsut quel matiere et quel covenable raison et conoissance seroit es corages des homes a trop grant chose atraitier , s'il y eust qui la porroit dehlicer et metre avant et qui la peust en comandant ou par comandement rendre plus clere et meaudre .
Lors comensa il a assembler les homes qui estoient espandus es chans et par bois et par forest en sauvages habitacles , et par une maniere de raison les auna en un leu ausi come a force et les comensa a aleguer et moustrer chascune raison qui profitable lor estoit et honeste .
Icil qui n'avoient pas apris ne acoustumé d'oÿr sifaite chose , comencierent premierement por la desacoustumance orgueillousement a crier .
Puis aprés , por les raisons et l'aornee parole , oieent plus ententivement et volentiers .
Et tant esploita cil et fist que de fiers homes et sauvages il en rendi et fist privez et debonaires .
Mais sertes il ne m'est pas avis que en ce qui est dessus dit , peust avoir tant profité le sens taisible et sans faconde de parler , qu'il convertist soudainement les homes de lor sauvage coustume et anciene et les ramenast a diverses raisons de vie .
Qui baillast ores les raisons de vie as cytez et feyst que les cytez establies apreyssent a cultiver foy et a retenir justise et acoustumacent obeyr as autres par lor volenté , il ne cuideroient pas soulement recevoir travail por l'achoison dou comunal profit , mais cuideroient perdre la vie .
La quel chose peust estre faite a la parfin , se les homes ne peussent avoir amonesté par eloquence ce que il trovassent et entendissent par raison .
Sertes nul home qui eust grant pooir , vodroit sans force descendre au droit , qu'il soufrist estre igal et pareil a ceaus que il porroit surmonter , et que il se departist par sa volenté de la mignote costume de son corage et orgueillouse , se il ne fust amonesté et esmeu par soeve raison de parler et sagement aornee .
La quele coustume de corage ja tenist force de nature por l'antiquité et seroit come naturel se n'estoit eloquence .
Par tel maniere donques et tel enging est il avis que eloquence ot premierement naissance et comencement et s'en eissi et s'en avansa plus loing .
Et puis fu conversee et repaira en trop grans choses et grans faiz de pais et de bataille , au soverain profit des homes .
Mais puis que un petit profit qui / a semblance de vertu , sans raison d'ofice et de sen , aquist abondance de dire et de parler , engignousement et par usance de malice encomensa ou acoustuma de pervertir les cytez et de gaster les vies des homes .
Et por ce que nos avons dit dessus et esclarci le comencement dou bien , si desplions ores et disons le comencement de ce mal et sa naissance .
Verité me semble que un tens fu que les enfans et les homes neent sages ne soloient pas repairier es choses publiques et comunes , ne les grans homes ausi qui esteent trop enparlez s'aprocheent as privees causes des plais et des conseilz .
Et quant ce fu donc ensi que les tres grans choses et les grans faiz estoient amenistrees soulement par les soverains homes , je cuit et croi que aucuns autres homes furent , visious et malicious , qui se aprochoient as petis plais et as estris des privees choses .
Et quant les homes se acoustumoient sovent , en itelz estris , de contraster a la verité par mensonge , - et le faisoient assiduelment par l'assiduance de parler , - lor crut corage et hardiece ensi que il covenoit entremetre les plus soverains , par fine force , en cel contrast , que chascuns d'eaus , par les injures des cyteyens , contrestast as hardis et / / aydast ses necessaires .
Et en tele maniere sovent avenoit que , quant cil qui estoit pareil et igal as autres , sembloit tous jors en parlant qu'il fust le plus soverain , quiconques avoit lors laissié l'estude de sapience et n'avoit autre chose en soi mais que la pure eloquence , sembloit avis , par le jugement de mout de gent et par le sien , que il fust dignes de governer la chose publique .
Donc n'estoit pas mereveille si tres chaitis perilz et trop grans domages avenoient por ce , mais a bon droit , quant les presumtueus homes et de fole hardiece s'aprochoient as governemens de la chose publique .
Por la quel chose en tant de hayne et d'envie fu eloquence que les engignous homes et bien entendans , ausi come d'une trouble tempeste en un port de bonace , en tel maniere s'enfuyoient de tel nuisouse vie et plaine de tençons et s'adonoient en aucun autre estude reposé .
Por coi il m'est avis que puis aprés tous les autres estudes droituriers et honestes , qui estoient mis en huisouseté , resplendirent de tres vaillans homes et bons .
Mais cestui fu deguerpi et delaissié de plusors en cel tens quant l'on le devoit plus vigrousement retenir et plus estudiousement / acroistre .
Quar quant plus indignement la presumptuouseté des fos et la hardiece des mauvais corrompent la tres honeste chose et tres droituriere a damage et a la grant amermance de la chose publique , de tant plus estudiousement lor devoit l'on contraster et a la chose publique conseillier .
La quel chose nen eschiva pas a faire icelui nostre Caton , ne Leli , ne lor voirdisant desciple Affriquan , ne Gracs , les nevous d'Aufrican , qui resplendissoient trestous de souveraine vertu et de auctorité bien ample et espandue par lor soveraine vertu et d'eloquence autresi , qui aveuc ces choses seroit a l'aornement et au secours de la chose publique .
Dont nos devons , par mon los et mon conseil , estudier en eloquence .
Et se priveement et en apert aucuns l'usent mauvaisement , de tant devons estudier en lui plus vigrousement , que les mauvais n'aient trop grant pooir a l'amermance des bons et au comunal domage de tous .
et por ce meismement que ce est une chose qui apartient especiaument a toutes choses privees et publiques , par ceste chose l'umaine vie en devient sehure et honeste , par ceste chose devient ele noble et joiouse .
Quar de ceste / / chose , ce est d'eloquence , plusors profiz resortissent et vienent a la chose publique , si sapience , qui toutes choses atempre et afaite , li est presente .
De eloquence avient a ceaus qui l'ont aquise , loenge , honor et dignité , et de ileuc en aquierent lor amis sertain secours et tres seur .
Et il me est avis que les homes , qui par nature en toutes choses sont plus umbles et plus febles , en ceste chose meismement que il peuent parler , valent il meaus que les bestes .
Por coi je di que noble chose et preciouse a gaaignee et aquise celui qui en cele chose surmonte les homes , en la quele les homes valent meaus des bestes .
Et se ceste chose par aventure ne peut l'on aquerre or endroit ne par nature ne par hantement , si la conquerra par office et par voie d'art .
Non est pas en ceste euvre estrange chose a veyr ce que ceaus dient qui aucuns comandemens de cest art nos ont laissié .
Mais avant que dions des comandemens oratoires , ce est de rectorique , si devons dire dou material comencement de cele art , de son office , de sa fin , de sa matiere et de ses parties .
Quar tandis come ces choses seront coneues , plus legierement et plus delivrement porra le corage de chascun veyr / et entendre la raison et la voie de l'art .
CI DEVISE DOU MATERIAL COMENSEMENT DE L'ART et DE L'OFICE et DE SA FIN et DES PARTIES .
La civile science est une raison ou ordenance , qui parmaint de mout grans choses .
Une grant partie de li et ample , si est l'artificouse eloquence , que l'on apele rectorique .
Quar nos n'assentons pas a ceaus qui cuident que la civile science nen ait mestier d'eloquence .
Et en toute maniere ausi discordons a tous ceaus qui cuident que ele se contiegne toute au pooir et en l'artefice dou rectorien .
Por la quel chose nos metrons cest oratoire faculté ou science de rectorique en tel material comencement , que nos disons qu'ele soit une partie de la civile science et ce sera son material comencement .
L'office de ceste faculté ou science si doit estre , ce m'est avis , de parler et dire ordeneement et bien a ce que l'on viegne a l'amonestance .
La fin si est de henorter et de amonester les paroles et les diz .
Entre l'ofice et la fin tel est la diference , que en l'ofice l'on regarde ce qui est a faire , et en la fin l'on regarde ce que apartient et soit covenable a l'ofice .
Si come nos disons que l'ofice dou miege si est d'avoir la cure dou malade ententivement et bien a ce que il viegne a santé .
Et la fin si est de saner le par cele cure .
Disons donques quel est l'ofice dou rectorien et quel est la fin .
Ce que nos entendons que le rectorien doit faire , si l'apelons office .
Et ce por cui cause ou achaison il doit faire , si l'apelons fin .
La matiere de l'art apelons nos icele chose , en a quele se torne et repaire tout art et cele science qui est faite de l'art .
Ausi come se nos voliens dire la matiere de medecine , nos diriens les maladies et les plaies , quar en ices choses toute medicine se torne et repaire .
Et en tel maniere nos apelons matiere de l'art rectorique iceles choses es queles l'art et la science de rectorique repaire et se converse .
Les uns des anciens esmerent cestes choses a plusours choses et les autres a moins .
Quar Gorgias Leontin , qui fu par un poi le tres ancien rectorien de tous autres , cuida que l'on peust trop bien dire de toutes choses la raison de rectorique .
Cestui semble qu'l met et assigne a cest artifice mout grant matiere et sans fin .
Mais Aristotes qui plusors / aydes et aornemens souministra a cest art , cuida bien que l'office dou rectorien se converse et repaire en treis parties ou generaus manieres de choses : en demoustrative , en deliberative , et en judiciable .
CI DEVISE LES TREIS MATIERES ES QUELES L'ART SE TORNOIE .
La demoustrative maniere ou partie si est cele qui est adonee au los ou au vitupere d'aucune certaine persone .
La deliberative si est cele qui est mise en l'estrif ou en la delivrance et au reconsiliement civil .
et a en soi le dit de la sentence .
La judicial si est cele qui est mise au jugement et a en soi acusance et desfence , ou demande ou refusement .
Et selonc nostre opinion et ensi com nos cuidons , l'art et la science dou rectorien se torne et converse en ceste matiere qui est partie en treis .
Quar Hermagoras ne semble pas que il s'avertisse que il die ne que il entende ce que il promet , qui departe la matiere dou rectorien en cause et en question .
Il apele cause la chose qui est mise en disant et qu'ele ait en soi controversie ou contredit et soient entremises certaines persones .
La quele nos adonons meismes au rectorien , quar nos li sousmetons treis parties les queles nos deymes avant , ce est : la judiciale , la deliberative et la demoustrative .
Il apele question la chose qui est mise ausi en disant et a en soi controversie ou contredit sans l'entremise de certaines persones .
En ceste maniere , si come qui diroit : « Quel chose est bone en la vie fors honesté ? Sont les sens verais ? Quel est la forme de la maniere ? Quel est la grandesse dou souleil ? » Les queles questions nos cuidons entendre legierement qu'eles soient toutes enostees et esloignees de l'office dou rectorien .
Quar grant folie semble de doner au rectorien ausi com unes petites choses et de petit afaire , iceles grans choses es queles nos entendons que les philosophes aient consumé lor soverains engiens par mout grant paine et grant travail .
Et se Hermagoras eust eue et aquise par estude et par descepline une grant science en ices choses , il sembleroit que il eust uzé de sa science et establi une fauce chose de l'office dou rectorien et qu'il eust mise chose non pas selonc le pooir de l'art , mais selonc son pooir .
Mais sertes cele force et cele vertu est en lui , que l'on li avroit plus tost ostee la rectorique qu'il n'en otrea philosophie .
Ne je ne di pas por ce que / la soue art que il fist me semble mendiousement faite et escrite , quar acés est il avis qu'il ait en li mises engignousement et dilizaument choses esleues des ancienes ars et aucune chose a il prononciee et dite que je meisme conois .
Mais trop est poi au rectorien a parler de l'art - ce que il fist .
Nos veons que mout trop greignor chose est a dire de l'art que il ne pot dire .
A nos semble donques que cele matiere soit de rectorique , la quele meisme semble a Aristot si com nos avons dit dessus .
CI DEVISE BRIEMENT LES CINC PARTIES DE L'ART .
Les parties de l'art sont cestes que plusors maistres ont assignees et dites , c'est a savoir : l'invencion , la disposicion , la elocucion , la memoire , la prononciacion .
L'invencion si est une treuve ou porpensement de veraies choses ou de choses semblables a la verité , qui done cause ou achaison provable .
Disposicion si est un ordenement des choses trovees ou porpencees , quant l'on les adone et mete en ordenement ou en ordenance .
Elocucion si est l'afaitement de covenables paroles et de sentences a l'invencion , quant l'on afaite les paroles et les sentences as choses porpencees .
Memoire si / / est ferme aparcevance de corage et parfaite retenance des choses et des paroles porpencees .
Prononciacion si est un atemprement de voiz et de cors a prononcier dignement les choses et les paroles .
Nos avons orendroit ices choses briement ordenees et si laissons a une autre fois a dire iceles raisons , par qui nos porriens bien moustrer et esclarsir le material comensement et la fin et l'office de cest art , quar de mout de paroles ont mestier , et nen apartienent ores tant a baillier la descripcion et les comandemens de l'art .
Mais nos cuidons qu'il covient a celui qui escrit la rectorique de deus choses , d'escrire ausi des autres choses de la matiere de l'art et des parties .
Et ensi m'est il avis sans faille que l'on doit atraitier ensemble de la matiere et des parties .
Por la quel chose , veons meismement quele et coment l'invencion doie estre en toute maniere de causes , quar ele est prince et tenant le comencement de toutes les parties .
CI DEVISE LES QUATRE MANIERES DES CONSTITUCIONS ES QUELES TOZ PLAIZ SONT ENTREPLIEZ .
Toute chose qui a en soi aucune cause ou aucun plait qui est mis en dit et en estrif , si contient question ou de fait , ou de nom , ou de qualité , ou de action .
/ Icele question donques de qui la cause ou le plait naist , nos apelons constitucion ou establissance .
Constitucion si est le premier debat des causes ou des plais , qui vient dou deboutement de l'entencion ; en ceste maniere : « Feys tu ce ? - Non fis » , ou : « J'ay fait par droit » .
Quant le plait est dou fait , por ce que la cause est afermee par preuves et par argumens , si est apelee constitucion provable ou de preuve .
Quant le plait est dou num , por ce que la force ou la significacion dou num est a defenir et a descrivre par paroles , si est apelé constitucion difinitive .
Et quant l'on demande quel est la chose et de quel qualité , por ce que le plait est de la significacion et de la maniere de la besoigne , si est apelee constitucion general .
Et quant la cause dou plait est en pendant de ce que il ne semble pas que cil atracte la cause qui la devroit atracter , ne de cel chose com il li covient , ne chés ceaus qu'il li covient , ne en celui tens , ne par cele loy , ne de cel blahme ou par cele paine qui li covient , si est apelee constitucion translative , por ce qu'il est avis que l'action ou l'euvre si a mestier de translacion et de muance .
Et a fine / / force covient il qu'aucune de cestes quatre constitucions eschiee en toute maniere de cause .
et en la quel chose nen escherrra , en cele chose riens ne peut avoir de plait ou de contredit ne ne covient que l'on la cuide ou la tiegne por cause .
Le plait dou fait peut estre departi en tous les tens : en preterit , en present et en futur .
Car ce qui est fait , peut estre demandé par ceste maniere : « ocist Ulixes Ajax ? » Et ce que l'on fait , peut estre quis par ceste maniere : « Sont les Fregellains de bon corage envers la chose publique ? » Et ce qui est a venir , peut l'on demander ensi : « Se nos laisserons Cartage saine , n'avenra il aucun domage a la chose publique ? » Le plait dou num si est quant l'on parle dou fait et preuve et l'on demande ce qui est fait , par quel num sera apelé .
En la quel maniere de constitucion , il est mestier que la controversie ou le plait soit del num , non pas que l'on ne preuve et covegne de cele chose ne que l'on n'aferme dou fait , mais qu'il semble a autre que ce qui est fait soit autre chose et por ce uns autres l'apelera par autre nom .
Por la quel chose l'on definera la chose par paroles et la descrivera briement et l'esclarsira .
/ Si come se aucun averoit enportee malement et ravie une sacree chose priveement ou de leu privé , et l'on demanderoit se il est a jugier por larron ou por sacrilege .
Quar il sera mestier lors a definer l'une et l'autre chose que l'on demande et moustrer la et esclarsir par sa descripcion , ce est : quel chose est larron et quel chose est sacrilege .
et ensi covenra apeler par autre nom icele chose de qui l'on atraite et les aversaires dient .
Le plait de qualité si est quant l'on preuve ce qui est fait et l'on aferme par quel nom le covient apeler , mais l'on demande tant soulement combien ce est et de quel maniere et de quel qualité ( par ceste maniere : « Est il just ou neent just ? Est il profitable ou neent profitable ? » ) , et toutes les choses en qui l'en demande de ce qui est fait , quel chose ce est , sans nul plait de num .
CI DIT COMENT HERMAGORAS EST REPRIS DE CE QU'IL FAIT QUATRE PARTIES EN LA GENERAL CONSTITUCION .
A ceste maniere de constitucion ou establissance , Hermagoras soufraist quatre parties : la deliberative , la demoustrative , la juridiciale , la negociale .
Mais il est avis que son pechié n'est pas meen ne petit a reprendre , si come nos cuidons .
et se nos le trespassons briement ou taisiblement , semblera avis que nos l'ensivons por aucune cause ou achaison ; et se nos demorons mout longuement en ceste chose a prover , sera avis que nos deleons et destorbons les autres comandemens .
Mais toutes voies dirons nos aucune chose qu'il ne semble que par taisibleté nos consentons .
Si la deliberative et la demostrative sont generaus manieres ou materiaus comencemenz des causes ou des plaiz , ne peuent pas droitement estre parties d'aucun plait , quar une meisme chose ne peut estre a autre chose et general maniere et partie .
General maniere ou material comencement si est au quel toute la matiere dou plait ou de la cause se contient et se converse .
Certes la deliberative et la demostrative sont generaus manieres des causes o des plais .
Car o nul plait nen a general maniere , ou la judicial soulement et la deliberative et la demostrative sont generals manieres .
Et a dire que nule cause ait general maniere ou material comencement et metre mout de causes et doner comandemenz en eles est une folie .
La judicial soule ne peut estre une chose aveuc la deliberative et la demostrative , ne eles ne sont semblables entre soi , ne de la judicial maniere se descordent mout et chascune si a sa fin par la quele l'une enporte diference de / l'autre .
Provee chose est donques que toutes les generaus manieres des causes sont treis .
La deliberative donques et la demoustrative ne peuent pas droitement estre , par nule cuidance , parties d'aucune general maniere de cause .
Malement donques dist Hermagoras que eles sont parties de general constitucion , quar se eles ne peuent pas estre droitement parties de general maniere de cause , mout moins seront eles parties de partie de cause .
Partie de cause si est apelé toute constitucion , qar la cause n'est pas afaitee a la constitucion , mais la constitucion a la cause .
La demoustrance et la delivrance por ce ne peuent pas estre parties de general maniere de cause , quar eles meismes sont generaus manieres de causes .
Mout moins donques seront eles parties de partie de cause , la quel chose Hermagoras dit .
Encores y a il a dire , se la constitucion et la partie de la constitucion est le deboutement de l'entencion et le deboutement de l'entencion non est general maniere de cause , la general maniere de cause ne sera pas constitucion ne partie de constitucion , mais la general maniere de cause ou / / la general cause si est la deliberative et la demoustrative .
La deliberative donques et la demoustrative ne peuent pas estre constitucion ne partie de constitucion .
Il plaist a Hermagoras que la constitucion et la partie de la constitucion soient deboutement de tencion .
Plaise li donques , quar il le covient , que la delivrance et la demoustrance ne soient constitucion ne partie de constitucion .
Et par ceste meisme voie et ceste nientsoufisance sera il constraint et prové se il dit que la premiere constitucion soit la confermance de la cause de l'acuseor ou l'otreance dou desfendeor , quar aveuc cele meisme tous les domages ensivront .
Encore plus se la provable cause ou constitucion ne peut estre ensemble d'un endroit et en une general maniere et provable constitucion et diffinitive , ne la diffinitive ausi ne peut estre ensemble d'un endroit et en une general maniere et diffinitive cause et translative .
Et briement , nule constitucion ne partie de constitucion ne peut avoir ensemble en soi et sa force et la force d'un autre , por ce que chascune est entendue simplement de soi et de sa nature et se une autre li est ajoustee , / le nombre des constitucions est redoblé , non pas la force de la constitucion , ne la signifiance n'est pas acreue .
Mais la deliberative cause est acoustumee d'avoir ensemble d'un endroit et en une meisme general maniere la provable constitucion et la general et la diffinitive et la translative , et aucune fois une soule et maintes fois plusors .
Donques n'est ele pas ne constitucion ne partie de constitucion .
Ceste chose meismes souloit l'on prover covenablement en la demoustrative .
Nos cuidons certainement donques que la deliberative et la demoustrative sont generaus manieres des causes ou des plaiz , com est desus dit , non pas parties d'aucune constitucion .
CI DEVISE EN LA CONSTITUTION GENERAL QUE ELE N'A QUE DEUS PARTIES .
Ceste constitucion donques que nos apelons general , si a deus parties , ce m'est avis : la juridiciale et la negocial .
La juridiciale si est en la quele est demandee et quise la nature de droit et d'igalité , ou la raison de guerredon ou de paine .
La negociale si est en la quele l'on regarde quel droit ou quel chose de droit soit de la droiture et de la coustume civile .
Sur le quel esgart ou dilegence , chiez nos et selonc / / nostre usage , doivent estre les sages et les conseilleors de droit .
La juridiciale si est departie en deus parties : en absolute et en assomptive .
L'absolute si est qui contient en soi la question de droit et d'injure .
L'assomtive si est qui rien d'afermance ne done de soi a refusement , mais ele prent dehors aucune chose de desfence .
Ceste si a quatre parties : otreement , esloignement de blahme , raportement de blahme et compareison .
L'otreement si est quant le coulpable ne desfent pas ce qui est fait , mais requiert que l'on li pardoigne .
Ceste se depart en deus parties : en purgement et en otreance ou priere .
Purgement si est quant l'on otroie le fait et en oste la coulpe .
Ceste si a treis parties : inprudence , cas et necessité .
Otreance ou priere si est quant l'on se confesse qu'il ait fait le pechié apenseement et de rien ne s'escuse , mais requiert tant soulement pardon , la quel maniere trop a tart peut avenir .
L'esloignement dou blahme si est quant le coulpable s'esforce d'oster le blahme qui li est mis encontre et de esloignier le de soi et de sa coulpe et le raporte contre un autre par force et par puissance .
Ceste chose se porra faire en deus manieres , ou que la cause est raportee contre un autre , ou le fait .
La cause est transportee quant l'on dit que ce qui est fait , est fait par la force et le pooir d'autrui .
Le fait est reporté en un autre quant l'on dit que cil autre le devoit faire ou le pooit faire .
Le raportement dou blahme si est quant l'on dit que ce qui est fait , est a bon droit fait , car cil qui l'a soufert avoit avant injuriousement forfait et por ce l'avoit desservi .
La compareison si est quant l'on desfent ce qui est fait et dit qu'il est fait por plus profitable chose et meaudre .
CI DIT DE LA QUARTE CONSTITUCION QUI EST APELEE TRANSLATIVE .
En la quarte constitucion , que nos apelons translative , si est la controversie ou le plait tel que l'on demande a qui covient atraitier le plait ou quel chose covient atraitier ou coment ou chés qui ou par quel droit ou en quel tens ou , briement , quant aucune chose est atraitee de muance ou de translatement d'action .
Hermagoras est troveour de ceste constitucion , si com l'on cuide , non pas por ce que mout de rectoriens ne l'aient sovent usee , mais por ce que les escrivains de l'art ne se avertirent qu'ele fust soveraine et ne la raporterent au nombre des constitucions .
Et puis aprés que Hermagoras la trova , plusours la reprirent , qui furent tant deceus , ce nos est avis , de mesconoissance , com il furent plus encombrez d'envie et de mesdisance .
Nos avons espous et esclarsi les constitucions et lor parties .
Des ores mais dirons les exemples de chascune maniere .
Mais il est avis que quant nos donrons abondance d'argumens en chascun des eissamples , de tant les expondrons et les esclarsirons plus profitablement .
Car la raison d'argumenter sera plus clere quant ele se porra maintenant afaitier a la maniere et a l'eissample de la cause .
ICI DIT COMENT L'ON  GARDER  CAU S'ELE E SIMPLE OU CONJOINTE .
Puis que l'on a trovee la constitucion , tout maintenant doit regarder se la cause est simple ou conjointe .
et se ele est conjointe , si doit regarder se ele est conjointe de plusors questions ou d'aucune compareison .
La simple si est qui contient en soi une question absolute , en ceste maniere : « Ferons nos bataille a ceaus de Corinth ou non ? » La conjointe de plusors questions si est en la quele plusors choses sont demandees , par ce covenant : se Cartaigne sera abatue , ou se ele sera rendue a ceaus de Cartaigne , ou colonie sera amenee .
La conjointe de compareison si est en la quele l'on demande aucune chose par estrif de bien en meaus , en ceste maniere : se l'ost sera mandé en Macedoine contre Phelippe , qui soit a compaignions en ayde , ou que il soit retenu en Italie que abondances de gens soient meismement contre Hannibal .
CI DEVISE QUE L'EN DOIT REGARDER LE PLAIT SE IL EST EN RAISON OU EN ESCRIT .
Aprés devons veoir se le plait est en raison ou en escrit .
Le plait en raison si est quant l'on demande s'il est ensi et quel chose ce est et de quel qualité et de quel quantité et coment et par quele coustume ou par quel droit .
Le plait en escrit si est quant l'on demande que veulle l'escrivain , que die l'escrit et autresi ce qui naist de la maniere d'escrire .
Les manieres de ceste , qui sont dessevrees par constitucions , sont cinc : quant les paroles se descordent aveuques la sentence de l'escrivain ; quant deus loys ou plusours semblent qu'eles se descordent ensemble entre soi ; quant il semble que ce qui est escrit , senefie deus choses ou plusors ; quant l'on treuve de ce qui est escrit autre chose , que n'est escrite ; quant l'on demande de la force de la parole ou de sa significacion ausi come en definitive constitucion , en quel chose ele soit mise .
Por la quel chose , la premiere si est la maniere de l'escrit et de la sentence des raisons ; la segonde si est des contraires loys ; la tierce si est doutouse ; la quarte apelons nos raisonable ; la quinte diffinitive .
Raison si est apelee quant tout araisonement de rectorien ou question parmaint en aucune preuve et despliement de argument , non mie en escrit .
Et quant vos aurez regardee et veue la general maniere de la cause et aurez coneue la constitucion et aurez entendu se ele est simple ou conjointe et s'ele contient plait d'escrit ou de raison , des emprés si devez veyr qué question soit de la cause , qué raison , qué judicacion et quel affermement .
Et toutes ces choses covient qu'eles viegnent de la constitucion .
CI DIT QUE EST QUESTION ET QUE EST RAISON ET QUE EST JUDICACION ET QUE EST AFERMANCE .
Question si est apelé celui plait ou contredit qui est engendré dou debat des causes , en ceste maniere : « Tu ne feys mie par droit .
- Je fis par droit » .
Cestui est le debat des causes en qui la constitucion parmaint .
De li donques naist un plait ou contredit que nos apelons question , en ceste maniere : « A il fait / par droit ? » Raison si est icele qui contient la cause , que se ele est ostee , riens ne demore de plait ou de contredit en la cause , en ceste maniere ( nos parmenons au legier eissample et puploié ou comun por la cause ou l'achaison d'enseignier ) et autressi se Horestes est acusé dou murtre sa mere et il ne die ensi : « Je le fis par droit , quar ele avoit ocis mon pere » , non a point de desfencion .
La raison de sa cause donques si est : « Quar ele avoit ocis Agamenon » .
La quele raison s'ele est ostee , toute controversie ou plait est osté .
La judicacion si est celui plait ou contredit qui est coneu de l'afermance et de la desfermance de raison .
Et si metons icele raison en eissample la quele nos meismes ores un poi avant .
Horestes dist : « Quar ele avoit ocis mon pere .
- Non pas ! ce dist l'aversaire , sans toi , fiz , covenoit morir ta mere : bien peut estre puni son fait sans ton pechié » .
De ceste maniere de raison si naist cele sovraine controversie ou plait que nos apelons judicacion , la quele est tele : « Fu il droit que Horestes oceyst sa mere , quar ele avoit ocis son pere ? » L'affermement si est tres ferme preuve ou argumentacion de desfence et tres covenable a la judicacion .
/ / Ausi come se Horestes vosist dire que le corage de sa mere fu de tel maniere contre son pere , contre soi meisme , contre ses seurs , contre le reaume et contre le bon renum dou lignage et de la mesnee , que ses enfans deveent meismement requerre les poines de lui .
Et en ceste maniere l'on trovera es autres constitucions .
Mais la judicacion ne peut pas naistre de la mene de raison en la provable constitucion , por ce que la raison nen est , quar le fait n'est pas otreé .
Por la quel chose il est mestier que ele meisme soit question et judicacion , si come : « Il est fait » - Non est pas fait .
- Est il fait ? » Tant com il en y aura en la cause de constitucions et de lor parties , autretant est il mestier que l'on i treuve de questions , de raisons , de judicacions et de affermemens .
Et quant toutes ces choses sont trovees en la cause , si devons puis veyr et regarder chascune partie de toute la cause .
Non pas que l'on doie en tel maniere avertir et aparcevoir ce qui est premierement dit , come quant qui est a dire aprés ; mais por ce que , se les choses que sont dites premierement ne se contiegnent mie covenablement aveuques la cause / ou qu'eles soient dites randonousement , pregnient afaitement et atemprance de cestes choses que puis aprés sont a dire .
Les argumens qu'i covient trover meismement a la judicacion , seront trovez dilizaument par artefice et seront atraitez par cure et par pencee .
Et por ce que l'argumentacion si est l'euvre et le despliement de l'argument , si ordenerons de ses parties .
Les parties donques de l'argumentacion sont cestes qui vienent aprés , et sont sis sans plus , si com il nos est avis : li exordium , ce est a dire comencement , la narracion , la particion , la confirmacion , la reprehencion et la conclusion .
Mais or endroit nos parlerons premierement et donrons les comandemens de l'exorde ou comencement , quar ce est la premeraine partie et la plus principal de toutes les parties .
ICI COMENSE L'EXORDE , QUI EST LA PREMIERE PARTIE DE L'ARGUMENTACION .
Li exorde ou le comencement si est un araisonement qui covenablement aquiert le corage de l'auditour et l'adrece et l'apareille a oyr tout le remenant dit qui vient aprés .
Si le doit il faire : atentif volentiers oyant et bienveullant .
Mais qui vodra ensi bien encomencier sa cause , il li covient avant conoistre dilizaument l'especial maniere de la cause .
Les especiales manieres de causes sont cinc : honeste , la merveillable , humle , la doutouse , l'oscure .
Honeste maniere de cause si est a la quele maintenant le corage de l'auditour otree sans nostre araisonement .
La mervellable si est de la quele le corage de ceaus qui doivent oyr , est aliené et estrangié .
Humle si est qui est desprisee de l'auditour , et ne semble mie que il soit mout ententif ne curious d'oyr .
La doutouse si est en la quele la judicacion est doutouse ou la cause est partissable de honesté et de laidure et est en tel pendant que ele peut engendrer bone veullance et corrous .
L'oscure maniere si est en la quele les auditors sont tardis ou la cause est empeschee de grevouses besoignes et fortes a conoistre .
Et por ce que cestes manieres de causes sont tant diverses , il est mestier d'encomencier en chascune maniere par despareillee raison et dessemblable .
Li exorde ou le comensement donques se departe en deus parties : en comencement , et en insinnuacion ou demoustrance .
Comencement si est un araisonement qui / tost et clerement parfait l'auditour et le rent bienveullant ou attentif ou volentiers oyant .
L'insinnuacion ou la fainte demoustrance si est une raison qui oscurement entre au corage de l'auditour par une faintise et environement de paroles .
En la merveillable maniere de cause , se les auditours ne sont dou tout esmeus et ennuyez , afferable chose sera de aquerre lor bone veullance par cele partie qui est apelee comencement .
Et s'il sont tant forment estrangiez qu'il veullent ausi come fuyr ensemble , il sera mestier d'uzer de l'insinnuacion .
Car qui cuide atraire et aquerre pais et bone veullance de ceaus qui sont corrouciez et plains d'yre et de mautalent , ne li avenra pas soulement qu'il ne la porra trover en eaus , mais qu'il acroistra la hayne et la reflambra .
En l'umle maniere de cause , il covenra que l'on face l'auditor attentif por l'achaison de tolir et d'oster le desprisement .
Se la doutouse maniere de cause aura doutouse judicacion , l'on doit encomencier de cele judicacion .
Mais se ele aura partie de laidure et partie de honesté , il covenra metre cure d'aquerre la bone veullance que il soit avis que la cause soit / / translatee a l'oneste maniere .
Et quant l'oneste maniere de cause sera , l'en porra trespaser le comencement .
Et si profitable chose sera , si encomencerons de la narracion , ce est dou conte ou de la loy ou d'aucune tres ferme raison de nostre dit .
Et si ne nos plaira d'uzer de comencement , si userons des parties de bone veullance , que ce qui est soit accreu .
En l'oscure maniere de cause , covenra faire par le comencement les auditours volentiers oians et escoutans .
CI DEVISE COMENT L'EN DOIT AQUERRE BIENVEULLANCE et FAIRE ENTENTIF et VOLENTIERS OYANT .
Nos avons dit dessus quelz choses covient afaitier par l'exorde , qui est apelé comencement , et coment et en quantes manieres ; si demore ores a moustrer par quelz raisons chascune chose porroit estre faite .
La bone veullance donques est aquise de quatre leus : de nostre persone , de la persone des aversaires , de la persone des auditours ou des juges , et de la cause .
De nostre persone s'aquiert la bone veullance si nos disons de noz fais et de noz offices sans vantance , si nos affaussons et destruions les blahmes et aucunes souspecions deshonestes qui sont portees contre nos et mises , si nos prononcions et disons quelz domages / nos soient avenus et quelz differences et forces et aggregemens nos soient encontre , et se nos usons de sople priere et humle .
Des persones des aversaires s'aquiert la bone veullance si nos les metons et amenons a hayne ou en envie ou en mesprisement .
En hayne seront il amenez si l'en moustre que il aient faite aucune chose ordement , orgueillousement , cruelment et maleciousement .
En envie sont il amenez si l'en die lor puisance , lor force , lor richesse , lor lignage ou cousinage , lor orgueillous usage ou coustume et que il n'est pas a soufrir , que il doie sembler qu'il se fyent plus en ices choses que en lor cause .
En mesprisement seront il amenez , se l'on dit lor peresse , lor negligence , lor sottie et lor luxuriouse uzozeté .
De la persone des auditours sera acquise la bone veullance se l'on dit que les choses que il prononcient et dient , soient prononciees forment , sagement , debonairement et atempreement , et se l'en moustre combien l'en cuide que lor auctorité et lor jugement soient honestes et droituriers et combien de gent les atendent et que l'on ne senefie qu'onques defaillirent d'estre present ne d'autre chose .
/ / De la cause est aquise la bone veullance et des choses meismes de la cause si nos essaussons nostre cause et la loons , et abaissons la cause de noz aversaires et l'avilons .
Attentis ferons nos les auditors se nos moustrons que les choses que nos devons dire soient grans choses , grans noveles et ausi come descreables qu'a poines les porroit l'on croire , et qu'eles apartiegnent a tous , ou a ceaus qui doivent oyr , ou a aucuns nobles homes , ou a tous les pardurables et nient mortelz , ou a la soveraine chose publique ; et si nos prometons de moustrer nostre cause briement et d'espondre et d'esclarsir la judicacion , ce est cele meisme de raison qui est ensi apelee , ou les judicacions se plusors en y a .
Volentier oyans ferons les auditours se nos exponons et esclarsisons la some de la cause apertement et briement , ce est a dire en quel chose le plait parmaint ou soit , quar quant tu vodras faire l'auditor volentiés oyant , il est mestier que tu le faces ensemble attentif .
Celui est meismement volentiers oyant , qui tres atentivement est apareillié d'oyr .
CI DIT COMENT L'INSINNUACION DOIT ESTRE ATRAITEE et PAR QUELES RAISONS .
Des ores mais devons dire coment et en quel maniere covient atraitier les insignuacions .
L'on doit user donques de l'insinnuacion , quant la merveillable maniere de cause est .
Ce est , si com nos avons dit devant , quant le corage de l'auditour est coroucié et ennuié .
Ceste chose avient meismement de treis causes ou achaisons : ou il y a aucune laidure en la cause dou plait ; ou cil qui ont parlé avant et dit , ont ja aucune chose enortee et amonestee a l'auditor ; ou en tel tens et tel hore prent l'on le leu de parler , quant cil qui devent oyr , sont lassez et travallez d'oyr .
Quar de ceste darraine chose , non moinz que des deus premeraines , le corage de l'auditour est offendu mout sovent contre le rethorien .
Si la laidure de la cause fait l'offencion et le corrous , ou il covient entremetre autre home , qui sera amé , por celui contre cui est le corrous ; ou por la chose contre la quele est le corrous , covient entremetre autre chose , qui est provee ; ou por la chose covient entremetre l'ome , ou por l'ome la chose , que le corage de l'auditor soit ramené de cele chose que il heit , a la chose que il aime .
et si te fains de desfendre icele chose que l'on cuide qui a toi apartient a desfendre .
Dessemprés , quant l'auditour sera ja fait plus / / debonaires , tu peus entrer poi a poi en la desfence et dire qu'a toi semblent neent dignes les choses que tes aversaires desdeignent et qu'il ne le devroient pas faire ensi com il le font .
Puis , quant tu auras auques assoagié celui qui doit oyr , si moustre que riens n'apartient a toi que mal soit , et nye que tu ne diras rien de tes aversaires , ne ce ne cel autre .
et ensi feras que ne bleces apertement ceaus qui sont amez et , tant com tu porras , atraiteras cele chose oscurement , que tu peus aliener la volenté de l'auditor d'eaus .
et diras que le jugement ou l'auctorité d'aucuns de sifaite chose et de semblable soient dignes que l'on les ensive , puis diras que cele meisme chose ou la semblable ou greignor ou moindre fait on aucune fois en la presente .
Et si sera avis que l'araisonement et les paroles des aversaires ayent donee foy et creance as auditors - tost et legierement porra conoistre cil qui a entendement , par quelz choses cele foy ait esté faite - il te covient enprometre que tu premierement diras de cele chose que les aversaires aient afermee por soi et que ceaus meismement qui oyrent , aient provee ; ou il te covient encomencier dou dit / de l'aversaire et especiaument de cele chose que il aura novelement dite , n'aura pas granment de tens ; ou qu'il te covient user de doutance , ausi com tu ne seusses quel chose tu diras premierement , et a qui ne en quel leu responderas meismement te merveilleras .
Quar , quant l'auditor voit que celui qui les aversaires cuident qu'il soit troblé en son araisonement , soit apareillié de contredire par trop ferm corage , il cuide mointes fois plus qu'il ait creu et assenti folement qu'il ne cuide que celui se fie sans cause .
Et se l'estude de l'auditor est alyené et se retraie par ennui et par fastige , profitable chose est de prometre a dire de ta cause au plus briement et au plus isnelement que tu porras et plus encore que tu ne seras apareillié et que tu ne mueras point ton aversaire .
Et , se la chose ou la matiere dou fait le done , profitable chose est d'encomencier de aucune novele chose ou de chose de rire ou de celui tens qu'el est nee et faite , la quele maniere contient aucune noise et cris ; ou de chose qui est ja apareillee , qui contient exemple ou fable ou aucun chuflois et gabois .
Et se la dignité de la matiere ne requiert pas folie de joieus ou de joye , non est pas prou d'encontremetre tout maintenant aucune triste chose et novele ou orrible .
Quar tout ausi come la fastigiouzeté et aucun ennuyement de la viande est enostee et relevee par aucune chose un poi amere ou par chose douce est assoagee , en tel maniere le corage qui est lassez et travailliez , s'assoage et s'afaite par une admiracion et par esmerveillement et se renovele tout par aucun ris .
Cestes sont les choses , ne s'en faut gaires , qui estoient a dire de l'exorde ou comencement et de l'insinnuacion dessevreement .
Ci demore ores a comander une chose briement et comunaument de l'un et de l'autre ensemble .
CI DIT COMUNEMENT DES EXORDES et DEVISE LOR VICES .
Li exorde au comencement si doit avoir mout de sentences et d'auctoritez , et briement le sachiez qu'il doit en soi contenir toutes choses qui apartienent a dignité ou qui soient dignes .
et ce doit l'on faire tres bien en l'exorde par qui le rethorien soit recomandé meismement a l'auditor .
Trop de resplendor et de grant feste n'y a mestier , quar de telz choses peut naistre une souspecion a la raison et a l'artificiouse diligence , qui destruira et enostera la foy de l'araisonement et l'auctorité dou rethorien .
Les tres certains vices des exordes ou des comencemens qui nos covenra eschiver par souvraine cure , sont ces : le vulgaire , le comun , le chanjable , le lonc , le dessevré , le translaté et cil qui est contre les comandemens .
Le vulgaire si est qui peut estre afaitié a plusours causes a ce qu'il doit sembler covenable .
Le comun si est qui peut convenir a l'une partie et a l'autre , qui n'est moins covenable a ceste partie qu'a la contraire partie de la cause .
Le chanjable si est quant l'aversaire peut dire qu'il soit legierement changié ou mué de la contraire partie .
Le lonc si est qui est porloignié par plusors paroles ou par plusors sentences outre ce que mestier est .
Le dessevré si est qui n'est pas mené de la meisme cause ne , si come aucun menbre , qui est enlacié a l'araisonement .
Le translaté si est qui autre chose fait que la general maniere de la cause ne requiert , ausi com se aucun faisoit l'auditor volentiers oyant la ou la cause requerroit qu'il fu bienveullant , ou qui usast de comencement la ou il devroit / / user de l'insinnuacion .
Le vice qui est apelez contre les comandemens , si est quant l'on ne fait riens de celes choses por qui cause ou achaison les comandemens sont donez des exordes , c'est a dire quant l'en ne fait l'auditor ne bienveullant ne attentif ne volentiers oyant ou , que trop pis est , quant l'on vait contre ces choses devant dites .
Assez est soufisanment dit et esclarsi de l'exorde .
Disons des ores mais de la narracion .
CI COMENSE LA NARRACION , QUI EST LA SEGONDE MANIERE DE L'ARGUMENTACION .
Narracion si est apelee l'exposicion ou le racontement des choses faites ou des choses qui sont ausi come faites .
Les generaus manieres des narracions sont treis .
L'une maniere si est quant l'on expone et conte la meisme cause et toute la raison dou plait .
L'autre si est en la quele est entremise aucune devision ou departement hors de la cause proposee por l'achaison d'acroistre ou de blahmer ou de faire aucune semblance ou por aucune delectacion ou delit qui ne sera mie estranges de la besoigne que l'on atraitera .
La tierce maniere si est ostee de causes civiles : ceste avient / quant l'on dit ou escrit aucune chose por profitable achaison de delicer aveuques hantement et usance .
Ceste maniere est devisee en deus parties : l'une se converse et repaire es besoignes et l'autre es persones .
Cele qui est mise en l'exposicion des besoignes , si a treis parties : fable , istoire et argument .
Fable si est en la quele ne se contient point veritables choses ne semblables a la verité , si come qui diroit : « Les serpens parolent ensemble ou les oiseaus portent le joug a la charrue » .
L'ystoire si est chose qui est faite et esloignee ou ostee de la memoire de nostre aage , si come qui conteroit : « Apius mena la bataille a ceaus de Cartaigne » .
Argument si est une chose fainte et semblable a verité que bien peut estre faite , mais n'est point faite .
Telz choses faintes treuve l'on chié cel auctor qui a nom Terence , en tel maniere : « Quar puis que cil ot trespassé des juvenceaus et cetera » .
Cele narracion qui est mise et repaire es persones , est tele et de tel maniere doit estre que les paroles et les corages des persones , aveuques les choses ensemble , puissent estre en li regardees et veues .
En ceste maniere : « Il vint a moi sovent criant : Que fais tu au comencement ? Por coi nos perdes tu le juvenceau ? Por coi aime il ? Por coi folee ? Por coi fais tu despens a ces choses ? Trop otroies tu a son vestir .
Il est trop descovenable .
Trop est il dur hors de droit et de bien » .
L'en y doit faire et metre mout grant feste en ceste maniere de narracion dessus dite , que sera afaitee de divercitez de choses , de dessemblance de corages , de grevouzeté , de legiereté , d'errour , d'esperance , de paour , de souspecion , de desirement , de faintise , de misericorde , de muance ou de chanjableté de fortune ou d'aventure , de desesperé domage , de soudaine leesse et de joiouse eissue des choses .
Mais ces aornemens sont pris des choses que seront puis aprés comandees de l'elocucion .
Si devons dire or endroit de cele narracion qui contient l'exposicion de la cause ou dou plait .
CI DEVISE LES TREIS CHOSES QUE LA NARRACION DOIT AVOIR .
Il covient donques a la devant dite cause treis choses avoir : qu'ele soit brieve , qu'ele soit aperte et clere , et qu'ele soit provable .
Brieve sera ele , si l'en encomence de la ou il devra encomencier et dont mestier li sera d'encomencier et ne reprendra pas son dit de rechief ne ce devant derrier ; / et se l'en ne die point les parties de cele chose qu'assez soufisanment aura esté dite en some ; quar il soufist mointes fois de dire soulement ce qui est fait , non pas de conter coment et en quel maniere il soit fait .
Brieve sera ele ausi se l'on ne vait plus loing en contant que mestier n'est de savoir , et si l'on ne passe d'une chose en autre , et se l'on conte et die en tel maniere que tous jors l'on puisse entendre ce qui n'est point dit de ce ou par ce qui est dit ; et se l'on trespasse non mie tant soulement ce qui n'est point present , mais autressi ce qui ne nuise ne nen aide ; et si chascune chose est une fois dite ; et se l'on nen encomence des or mais de cele chose en la quele il aura prochainement feni .
Ceste siute de briefté plusors en deceit et mointes , que la ou il cuident estre briez et cours en lor conte et la ou il se poinent de dire briefment mointes choses et se travaillent qu'il ne dient dou tout poi de choses ne plusors que mestier ne seroit , il en sont trop loinz .
Quar a plusors est il avis que cil dit briefment qui dit ensi : « Je alai a la maison , apelai le garsson , il respondi ; je demandai le seignor de la maison ; il le nia » .
Ja soit ce que tantes choses ne pooit plus brefment dire , nequedent , por ce qu'il asés sufisoit a dire qu'il l'avoit nié estre a maison , cestui fu lonc de mout de choses .
Por la quel chose tel siute de briefté doit l'on eschiver en la dite maniere de narracion et l'on se doit taire et garder de la multitude des choses qui ne sont necessaires et des paroles ausi .
La narracion peut estre aperte et clere se l'on expone premierement la chose et la desclaire en tel maniere com ele fu premierement faite , gardant l'ordne et l'ordenance des choses et des tens , et que les choses soient ensi contees com eles furent faites ou qu'eles semblent qu'ensi peussent avoir esté faites .
Icy endroit doit l'on prendre garde qu'il ne die chose trobleement ne tortuousement , ne que il trespasse d'une chose en autre , ne que il repreigne ce devant derriere , ne que l'on ne voise trop au darrain bout de la matiere , ne que l'on ne trespasse chose qu'a la matiere dou conte apartient .
Et ensi toutes les choses qui sont comandees de l'abregement et de briefté , doit l'on garder ensemble en ceste devant dite maniere de narracion , quar soventes fois est poi entendue la chose plus por la longitude et la longour de la narracion que por l'oscurté .
Mais sur toutes choses devons user de cleres paroles et entendables , de la quele uzance sera dit es comandemens de l'eslection .
La narracion sera provable se l'en voit et entent iceles choses en li qui ont appareissance de verité et de estre en la verité ; si les dignités des persones sont gardees ; se les causes des fais et les achaisonemens sont parmanans et parmaindront ; si semble que le pooir ou la puissance de faire ait esté ; si l'en moustre que le tens fu covenable et le leu et se assez y ot d'espace a cele meisme chose faire de qui l'on conte ; se la chose peut estre afaitee a la nature de ceaus qui l'ont faite ou la font ou la feront , et a la coustume dou peuple et a la opinion de ceaus qui l'orront .
Et par cestes raisons la chose porra estre semblable a la verité .
CES SONT LES VICES DES QUELZ L'ON SE DOIT GARDER .
Sur ce covenra encores bien regarder que la narracion ne soit lors entremise quant ele nuise , ou quant ele riens ne profite , ou s'ele est contee en tel leu qu'ele ne devroit ou en autre maniere que la cause ne requiert .
La narracion nuist , quant l'exposicion de cele chose qui est faite , / / prent defors aucune offencion ou corrous ; le quel corrous covenra assoagier en provant et en atraitant la cause .
Et quant tel chose avenra , il covenra par menbres espandre en la cause les parties de la chose qui est faite et afaitier les tout maintenant a chascune raison , que la medecine soit preste et apareillee a la plaie et que tantost la desfence apaise la hayne .
La narracion rien ne profite , quant la chose que les adversaires exponent et dient , de rien ne nos apartient , ou quant l'on la conte en autre maniere qu'il ne devroit , ou quant cil qui oient , ensi tienent la besoigne et la sevent qu'il n'afiert point a nos d'enseignier la lor par autre guise ou par autre covenant .
La quel chose , quant ele avient , nos devons taire dou tout et laissier nos de la narracion .
La narracion n'est mie dite en tel leu com ele devroit , quant ele n'est pas mise en cele partie de l'araisonement en la quele la chose ou la matiere dou fait la requiert .
De la quele maniere nos atraiterons quant nos dirons de la disposicion , quar ceste chose apartient a la disposicion .
La narracion est contee en autre maniere que la cause ne requiert , quant l'on expone et dit aorneement et clerement ce qui profite a l'aversaire , ou quant l'on dit oscurement et neglijaument la chose qui li devroit nuire .
Por la quel chose , a ce que ce vice soit eschivé , l'on doit toutes choses retordre au profit de sa cause et trespasser toutes les choses contraires qui porront estre trespassees , et celes qui seront seues , legierement touchier .
Et ce qui li est profitable , doit il desliceement et dilizaument conter .
Assez est dilizaument dit de la narracion , ce m'est avis .
Des or mais trespassons a la particion .
CI DEVISE LA PARTISON QUI EST LA TIERCE PARTIE DE L'ARGUMENTACION .
Quant la particion est droitement en la cause , ele fait tot l'araisonement noble et esclairez .
Les soues parties sont deus .
Et l'une et l'autre apartient mout a ovrir la cause et esclarsir , et a ordener ensemble et establir le plait .
L'une partie si est qui demoustre quel chose soit covenable aveuques les adversaires et quel chose doit demorer au plait .
De la quele partie une certaine chose est designee a l'auditor et demoustree , en quoi il doit avoir le corage enpeeschié et ententif .
L'autre partie si est en / / la quele se contient une devisee exposicion de celes choses de qui nos devons dire briement .
Ceste si fait que l'auditor retiegne en son corage choses certaines , dont il puisse entendre ce que le rethorien alegue .
Disons ores briement coment il covient user de l'une et de l'autre maniere de particion .
Ceste particion qui demoustre quel chose coviegne aveuques les aversaires et quel chose ne coviegne pas , si doit encliner cele chose qui covient , au profit de sa cause en ceste guise : « Ceste chose me covient ou m'est covenable aveuques les adversaires , que la mere est ocise dou fiz » .
Encore encontre covient que Clitimestra ocist Agamenon .
Quar icy endroit , d'une part et d'autre , il mist ce qui covient et tant soulement consella au profit de sa cause .
Des emprés ce qui est de la controversie ou dou plait doit estre mis en l'exposicion de la judicacion .
Et coment la judicacion doit estre trovee , dessus est dit et esclarsi .
Cele particion qui contient l'exposicion des choses departies , si doit avoir cestes treis choses : briefté , absolucion et paucité .
La briefté ou l'abregement si est quant l'on ne / prent parole fors necessaire .
Cele briefté est profitable en ceste maniere de particion por ce que le corage de l'auditor doit estre retenu par celes meismes choses et par les parties de la cause , non mie par superflueté de paroles et par estranges aornemens .
L'absolucion si est par la quele nos embrassons en la particion toutes les generaus manieres qui escheent en la cause , des queles nos devons dire et parler .
En ceste particion se doit l'on prendre garde qu'il ne relasse aucune profitable maniere ou qu'il ne remete puis a tart hors de la particion aucune chose , la quel chose est trop viciouse et trop laide .
La paucité est gardee en la particion , si iceles generaus manieres ou comencemens des choses sont mises et ne sont pas envelopees ne entriquees mehlablement es parties .
Quar la general maniere ou comencement si est qui embrasse plusors parties , si come creature vivable , animee , d'arme sensible ou raisonable embrasse souz soi et comprent toutes les choses de vie sensible .
« Creature » donques , com est dessus dite , est general comencement ou maniere .
Les parties sont si come « home » , / / « cheval » .
Mais sovent avient que une meisme chose est general comencement ou maniere a une chose , et d'autre chose si est partie .
Quar « home » si est partie de ce que nos avons dit dessus « creature » , et si est general maniere ou comencement de « cil de Tebes » ou de « cil de Troies » .
Ceste discripcion ou difinicion avant dite est icy endroit menee dilizaument , por ce que , quant la general particion est entendue apertement , la paucité des generaus manieres puisse estre gardee en la particion .
Quar qui partisse ensi : « Je mostrerai que tous les domages qui sont avenus a la chose publique , soient avenus por la covoitise et la hardiece et l'avarice des adversaires » , cestui n'entendi pas en la particion que , puis qu'il ot mise la general maniere , la partie s'enmehla a li .
Quar covoitise si est sans faille general maniere ou comencement de tous les mauvais plaisirs et avarice sans doute si est une soue partie .
Ce doit l'on donques eschiver que , quant il aura mis avant le general comencement d'aucune chose , que il ne mete aveuc en la meisme particion aucune soue / partie ausi come partie diverse et dessemblable .
Et si plusors parties escheent en la general maniere ou comencement , la chose que simplement sera mise ou exponue en la premiere particion de la cause , doit l'on departir avenanment quant ce venra a li d'explaner et d'esclarsir aprés la particion au dit de la cause .
Et cele chose meismes apartient a la paucité ou a petitesse , que nos ne disons ni ne demostrons plusors choses que n'est assez , si come : « Je mostrerai que les aversaires porent faire ce que nos provons et le vorent faire et le firent » .
Assez y eust de moustrer qu'il le firent .
Et quant il n'y a nule particion en la cause et l'on atraite d'une simple chose , si devons uzer tan soulement de distribucion , ce est de declaracion et de despliement ; mais ceste chose peut avenir mout a tart .
Autres comandemens en y a de particions qui repairent en philosophie et nen apartienent mout granment a cest usage de rethorique , des quelz nos avons translaté ces meismes qui plus nos sembloient covenables ; et de ceaus comandemens nos ne troviens riens es autres ars .
Il covenra qu'il nos soviegne en tout dit de ces comandemenz / / de la particion que , si come chascune premiere partie est exponue ou mise en la particion , en tel maniere soit passee en ordenement ; que , quant toutes les choses ou les parties seront despliees , que l'aleguement dou rectorien soit compli et parfait en tel guise que puis au darrain riens ne raporte fors la conclusion .
Briement et profitablement est faite cele particion chié Therence , la ou il dit : « Tu qui veaus conoistre le franchi , par cel covenant conoistras la vie de mon fiz et mon conseil et quel chose je veul que tu faces en ceste chose » .
En cele maniere qu'il proposa en la particion , en tel maniere conte il premierement la vie dou fiz : « Quar puis que Sosia trespassa de ces juvenceaus .
.
.
» ; puis emprés , son conseil ; et puis le mete en euvre et dit quel chose il veaut que Sosia face .
La chose que il mist darreniere en la particion , darrenierement la dit : « Ores , fait il , ce est ton office » .
Ensi donques come cestui premierement entra en chascune premiere partie et , quant il ot toutes absotes , si fist la fin de son dit , en tel maniere nos plaist il d'aprochier ou d'entrer a chascune partie ; et quant eles seront toutes absotes , definet nostre / dit .
Il est des ore mais tens , ce m'est avis , de comander de la confirmacion , si come l'ordenement de ce livre requiert .
CI COMMENSE LA CONFIRMACION QUI EST LA QUARTE PARTIE DE L'ARGUMENTACION .
La confirmacion si est une partie d'argumentacion par la quele l'araisonement , en demoustrant et en provant , ajouste foy et auctorité et affermement a nostre cause .
Ceste partie si a certains comandemens , qui seront departis en chascuns generaus comencemens des causes .
Mais il m'est avis profitable chose d'espondre avant et d'esclarsir la matiere de toutes les argumentacions , qui est toute mehlee et confuse ausi come un bois , et puis aprés de baillier et d'enseignier coment il covient confermer chascun general comencement de cause et traire d'ileuc toutes les raisons d'argumenter .
CI DEVISE LES CHOSES QUI SONT ADONEES AS PERSONES .
Toute chose est confermee , en argumentant et en demoustrant , de deus endrois : ou de cele chose qui est adonee a persones , ou de cele chose qui est adonee a besoigniez .
Cestes choses sont adonees a persones : nom , nature , vivre ou norrissement , eur , habit , affection , qui est aucun esmovement de corage ou de cors , estudiemens , conseils , fais , / / cas ou aventure et araisonemens .
Nom si est ce qui est adoné a chascune persone , par qui chascune persone est nomee et apelee par son certain et son propre apelement .
Grieve chose est a defenir nature , mais plus legiere chose est a conter et nombrer ses parties , iceles de qui nos avons mestier a cest enformement .
Les devant dites parties de nature se conversent et repairent partie au material comencement des choses devines , et partie au material comencement et general des choses mortelz .
Les choses mortelz se departent en deus : partie est contee en la general maniere des homes et partie en la general maniere des bestes .
La general maniere des homes si est regardee en discrecion de nature , en nacion , en païs , en cousinage , en aage et en naissement ou en creissance ; en discrecion de nature , se la persone est mahle ou femele ; en nacion , se ele est greque ou barbare ; barbare est apelee la persone qui n'est ne greque , ne latine ; en pays ou par pays : l'on regarde se la persone est d'Athenes ou de Corinthe ; en couzinage , se ele est de haut parage ou de bas ; de quelz greignours , de quelz / cousins ele est ; en aage , se la persone est garson ou juene home ; en naissement ou en creissance , se l'ome est ainznez ou mainsnez , s'il est plus grant ou viellart .
Sur ce l'on regarde les profis et les domages qui sont adonez de nature au corage ou au cors d'ome , par ceste maniere : s'il est puissant ou sans puissance ; s'il est fort ou febles , lonc ou court , bel ou lait , isnel ou tardif , agu ou gourde , remenbrant ou oblious ; s'il est cointe , officious , curious , vergoignous et pacient , ou s'il est contraire a toutes ces choses .
Et , tout briement , l'on doit regarder en nature toutes celes choses qui li est avis qu'eles sont donees de nature au corage et au cors .
Quar les choses qui sont acquises par huizouzeté d'aparcevance , apartienent a l'abit , de qui nos dirons aprés .
Au vivre ou au norrissement nos covient regarder , ce est a savoir chié qui ou par quel coustume ou par cui conseil l'ome ait esté norri ; quelz maistres ot il des ars liberaus ; quelz comandeors et amenistreors de vivre ; quelz amis a il uzé ; en quele besoigne , en quel gaaing et en quel artefice ait esté / / entremis et ententif ; par quel maniere a il amenistree la chose familiere ; et en quel coustume , ou par quele , a il esté ou soit demesché et aprivé .
En l'eur l'on demande se l'ome est serf ou franc , s'il est riches ou povres , s'il est estrangés et osté de pooir ou aveuc puissance ; si aveuc puissance , s'il est par droit ou a tort ; s'il est beneurous , s'il est nobles ou le contraire ; quelz fiz ou enfans a il .
Ou si l'en ne demande dou vif , l'on doit regarder en quel maniere est mort , ou quel mort il a soufert .
Habit regardons nos ou l'ayance , quant nos regardons la ferme perfection dou corage et dou cors et absolute en aucune chose , si come est l'apartenement de vertu ou d'aucune art , ou chascune science et ausi aucun profit dou cors qui ne li est pas adoné par nature , mais li est aquis par estude et par vistesse et uizouzeté .
Affection si est un eschangement de corage ou de cors selonc le tens , qui vient d'aucune raison ou d'achaisonement , si come leece , covoitise , paour , ennuyement , corrous , maladie , febleté et toutes autres choses qui sont trovees en cele meisme maniere .
Estude / ou estudiement si est un mout grant empeeschement de corage ententif et continué et ajousté aveuc grant volenté entour aucune chose a faire , si come en philosophie , en poeterie , en gyometrie , en science de letres .
Conseil si est une raison verayement porpencee d'aucune chose faire ou de non faire .
Les fais et les cas ou aventures et les araisonemens regardons nos selonc les treis tens : selonc le preterit : quel chose la persone ait faite , ou quel chose li est avenue , ou quel chose ele a dite ; selonc le present : quel chose ele fait ou quel chose li avient ou quel chose dit ele ; selonc le futur : quel chose fera ou quel chose li avenra , ou de quel araisonement uzera ou dira .
Et cestes choses dessus dites sont adonees a persones , ce m'est avis .
CI DIT DE CELES CHOSES QUI SONT ADONEES AS BESOIGNES .
Les choses qui sont adonees a besoigniez , en partie se contienent aveuques la meisme besoigne , en partie sont regardees en la faisance de la besoigne , en partie sont jointes et ajoustees a la besoigne , et en partie ensivront la besoigne quant ele est faite .
Les choses qui se contienent aveuques / / la meisme besoigne sont celes choses que tous jors semblent afichees a la chose de la besoigne et ne peuent departir d'ele .
La premiere de cestes choses si est la brieve complexion de toute la besoigne , qui contient la some dou fait , si come l'ociement dou pere , la trayson dou pays .
Des emprés l'on demande la cause de cele some : par la quele et por quel chose et por cui achaison le fait est fait ; puis les choses qui sont faites avant la chose faite , se contienent jusques a la meisme besoigne ; puis aprés , en cele meisme besoigne a faire ; et quel chose soit accreue ou faite .
En la faisance de la besoigne , ce est le segont leu de ces choses qui sont adonees a besoigniez , l'en demande le leu , le tens , la maniere , l'achaison et la faculté .
Le leu est regardé et choisi , en qui la chose soit faite , por la covenableté que semble qu'il avoit a la besoigne administrer et faire .
Icele covenableté est quise et demandee selonc la grandesse dou leu , selonc l'espace , selonc ce qu'il est loinz ou pres , ou soul , ou festivel et selonc sa nature , et se il est en la cyté de toute la region ou province .
Et de ces autres adonemenz autressi : si le leu est ou ait esté saint et sacré ou non , s'il est escumenié , soillié ou maudit , s'il est publique ou privé , s'il est estranges et aliené de la chose de qui l'en atraite et fait .
Le tens si est ce de qui nos usons comunalment or endroit , quar grieve chose est de defenir autrement son material comencement .
Et nequedent nos porrons ensi dire : tens si est une partie de la pardurableté , aveuques certaine significacion d'aucun espace d'an , de mois , de jor ou de nuit .
En ce material comencement l'on regarde et entent les choses qui sont passees et les choses qui por ancieneté sont esfacees et obliees , ensi que eles semblent ja descreables et l'en les conte come fables .
Si regarde l'ome ausi les choses piece a faites et enostees de nostre memoire , mais que tant soulement lor certains amentoivemens parmainent es letres qu'il nos amonestent de croire qu'eles aient esté vraiement faites .
L'on regarde ausi et entent les choses qui sont faites n'a gaires , que plusors peuent savoir , et les choses que parmainent en presence et que l'on les fait meismement , / / et les choses qui ensivront , es queles l'on peut regarder qué chose soit a venir plus tost et quel chose plus tart .
Encore l'on doit regarder parfaitement et comunaument au tens sa longour .
Quar soventes fois covient mesurer ensemble la besoigne aveuques le tens et veyr se la grandesse de la besoigne ou la multitude des choses pot estre faite et complie en celui tens .
L'on regarde ausi le tens de l'an et dou mois et dou jor et de la nuit et de vigile ou de veille et d'ore et en aucune partie d'aucune hore .
L'achaison si est une partie de tens , qui a en soi aferable covenableté d'aucune chose de faire ou de non faire .
Ceste et le tens sont entendues une meisme chose par material comencement , mais il y a diference entre li et le tens : quar en une maniere est desclairé au tens et demoustré un espace qui est regardé et entendu en anz ou en an , ou en aucune partie d'an .
En l'achaison est entendue une covenableté de faire , qui est ajoustee a cel espace de tens .
Por la quel chose , ja soit ce que ele soit meisme chose aveuques le tens en material comencement , / toutevoies enporte ele difference , si com nos avons dit , par une partie et par maniere .
Ceste achaison est devisé en treis generaus manieres : publique , comune et singuliere .
La publique si est cele que toute la cyté hante et visite decevreement et proprement por aucune raison , si come jeus , jor de feste , bataillie .
La comune si est qui avient a tous comunaument en un meisme tens , ne s'en faut gaires , si come : moissons , vendenges , chalor , froit .
La singulere si est qui seaut avenir proprement a aucune persone por aucune raison , si come : noces , sacrefice , semonce , dormir , aler aprés cors d'aucun mort .
La maniere si est en la quele l'on demande coment et par quel corage la chose est faite .
Seste si a deus parties : prudence , ce est icy endroites porveance , et inprudence , ce est desporveance .
La raison de porveance est quise et demandee des choses que l'on aura faites en l'amonestement celeement ou apertement .
L'imprudence ou la desporveance si est donee au purgement ; cestes sont ses parties : nientsachance ou mesconoissance , aventure , / / necessité , et les choses qui avienent en l'eschangement ou en la muance de corage , si come ennuiement , ire , amor et les autres choses qui repairent en la semblable maniere general .
Les facultez , ce est les pooirs icy endroites , si sont celes choses par les queles l'en peut faire ce qu'il fait , plus legierement , ou sans les queles rien ne peut estre faite .
Ici est la tierce partie des choses qui sont adonees as besoigniez .
La chose donques qui est jointe et ajoustee a la besoigne , est entendue icele chose qui sera greignor et qui sera moindre , et qui sera ygaument grande a cele besoigne de qui l'on atraite , et qui sera semblable ou contraire ou decevree , et la general maniere ou comencement , et la partie et l'aventure .
L'en regarde et entent la greignor et la maindre et l'igaument grande de la force et dou nombre et de la figure de la besoigne , si come de l'estature dou cors .
La semblable si est esgardee de la maniere comparable ou de la nature que doit estre ressemblee et comparee .
La contraire si est cele qui est mise en diverse maniere general et s'esloigne mout de cele chose a qui / ele est contraire , si come froit , chaut , vie , mort .
La decevree si est cele chose qui est decevree et departie d'aucune chose par contremise de negacion ou de deneance , si come savoir , non savoir .
General comencement si est qui embrasse et comprent aucunes parties , si come covoitise .
La partie si est qui est comprise et embrassee sous le general comencement , si come amor , avarice .
L'aventure si est l'eissue d'aucune besoigne , en qui acoustumee chose est d'enquerre quel chose soit avenue dou fait ou quel chose avient et quele avenra .
Por la quel chose , en ceste maniere dessus dite , a ce que plus profitable chose soit ce qui est a venir et que l'en le puisse cuillir avant en son corage , l'on doit regarder et veyr quel chose soloit avenir , en ceste guize : d'orgueil , hayne ; de meignotie , orgueil .
La quarte partie de ces choses qui sont adonees a besoigniez , com est dessus dit , si est l'ensiute ou l'ensivement , en qui celes choses sont quises et demandees , qui ensivront ensemble la faite besoigne .
Premierement par quel nom covenra apeler ce qui est fait ; puis qui seront les princes et les troveors de celui / / fait , et qui seront les esproveors et les ensiveors de l'auctorité dou fait et de cele treuve ; des emprés qué loy sera de cele chose , quel coustume , quel accion ou quel ovraigne , quel jugement , quel science , quel artifice ; puis si sa nature soloit avenir vulgaument et comunement ou descoustumeement et a tart ; puis aprés se les homes ont acoustumé de loer cele chose par sa auctorité ou d'offendre ; si fu fait tost ou d'espace ; et toutes les autres choses qui suelent ensivre aucun fait .
Des puis , au darrain , doit l'on veyr attentivement qué choses ensivront de ces choses que sont mises es parties d'onesté ou de profit , des quelz choses nos dirons plus distinteement en la deliberative maniere de cause .
Et cestes choses , ne s'en faut gaires , que nos avons amenteues , sont adonees a besoigniez .
CI DIT DOU NECESSAIRE ARGUMENT .
Toute argumentacion qui est prize de ces leus que nos avons amenteus , si doit estre ou provable ou necessaire .
Quar , si com nos descriveemes briement , il est avis que l'argumentacion soit chose trovee d'aucune general / maniere qui demoustre aucune chose ou provablement ou par necessité .
Iceles choses sont demostrees par necessité que autrement que sont dites , ne peuent estre faites ne provees ; en ceste guise : « Se ele a enfanté , aveuques hom abita ou jut » .
Ceste maniere d'argumenter qui repaire en la necessaire demoustracion , si est tractee meismement en disant ou par complexion , ou par nombrement , ou par simple conclusion .
La complexion si est en qui l'on reprent si tu avras otreé , en ceste guize : « S'il est mauvais , por coi uzes tu au lui ? S'il est proudome , por coi l'accuzes tu ? » Le nombrement si est au quel l'on expone et met plusors choses et puis trestoutes relasche et repreuve et une autre afferme par necessité ; en ceste guise : « Il est mestier que celui l'ait ocis ou por achaison d'enemistances , ou de paour , ou d'esperance , ou por l'amor et la grace d'aucun ami .
Et si de toutes ces choses n'y a riens , il ne l'a pas ocis , car malefice ne peut estre fait sans achoison .
Mais il est ensi qu'il n'y ot point d'enemistances ne de paour ne d'esperance d'aucun profit qui venist de sa mort , ne / / sa mort n'apartenoit a nul ami que cist eust .
Manifeste chose est donques que il ne l'ocist point » .
La simple conclusion si est faite de necessaire ensivement ; en ceste maniere : « Se vos dites que je ai ceste chose faite en celui tens : en cel tens fui je outre mer .
Manifeste chose est donques et bien s'ensiut que ce que vos dites , je ne l'ai fait ne je ne le peusse avoir fait » .
Mais il covenra icy endroit dilizaument veyr que ceste devant dite maniere ne puisse faillir par aucun covenant , que non pas soulement la confirmacion ait en soi maniere d'argumentacion et aucune semblance de necessaire conclusion , mais que cele meisme argumentacion parmaigne de necessaire raison .
CI DEVISE DE L'ARGUMENTACION PROVABLE .
La provable si est cele qui seaut estre faite ne s'en faut gaires , ou cele qui est mise en openion et en cuidance , ou cele qui a en soi aucune semblance a ces choses , soient fauces ou veraies .
En cele maniere que seaut estre faite ne s'en faut gaires , la provable si est ensi : « Se ele est mere , ele aime son fiz » .
« S'il est / avoirs , il desprise le sairement » .
En cele maniere qui est mise en openion , la provable si est ensi : « Nos cuidons que poines sont apareillees en enfer as mauvais » .
« Et cil qui estudient en philosophie sont deus » .
La semblance si est regardee es contraires et es choses igaus et pareilles et es choses qui meismement escheent sous une meisme raison .
Es contraires , la semblance si est ensi : « Quar si covient pardoner a ceaus qui si desporveuement ont noisu ou blecié , ne covient pas a ceaus doner grace qui par necessité ont profité » .
As choses pareilles , la semblance si est ensi : « Car si come leu en la mer ne peut estre seur a naves sans port , en cel maniere le corage ne peut estre estable as amis sans foy » .
En ces choses qui escheent sous une meisme raison , la provable semblance si est regardee ensi : « Quar se as Rodiens n'est pas laide chose de louer lor port , a Hermacreont ne doit estre lait de louer le d'euz » .
Cestes choses qui vienent aprés , sont veraies tant soulement en tel maniere : « Se cicatrix est , plaie fu donques » .
Et les choses semblables a verité sont en tel maniere : « S'il y avoit / / mout de poudre es soliers , il covenoit qu'ele venist dou chemin » .
Tote chose provable qui est prise a l'argumentacion , si est devisee en unes certaines parties ; quar ou ele est signe , ou ele est creable , ou ele est jugee , ou ele est comparable .
Signe si est ce qui chiet souz aucun sen et senefie une chose qui semble parfaite de li meisme , ou qu'ele ait esté avant la besoigne , ou en la meisme besoigne ou puis ensiust ele et vint aprés ; et nequedent ele a mestier de tehmoignage et de plus grive ou plus provable confirmacion si come sanc , fuite , palleurté , poudre et les choses qui sont semblables a ces .
Creable si est ce qui sans nul garent est affermé en l'openion de l'auditour ; en tel maniere : « Il n'en est nulz hom qui ne covoite que ses enfans soient sains et haitiez et beneurez » .
La jugee si est chose comprovee par l'assentement , ou par l'auctorité , ou par le jugement d'aucun ou d'aucuns .
Ceste si est devisee en treis parties : en religgiouse , en comune , en esprovee .
Religiouse est icele que les jurez aient jugee par les loys .
Comune si est icele que les homes ont loee comunement et esprovee et l'ensivent ; en tel maniere : « Que l'en se lieve as greignors d'aage , que l'en ait pitié des souples et des humiles » .
L'esprovee si est cele que , la ou ele fust doutouse , qu'ele deust estre , les homes l'ont establie par lor auctorité quele et coment covenist que l'on la deust avoir , si come le fait dou pere Grac .
Por cel fait , le peuple romain le fist consel aprés la poesterie ou la jugerie , por ce que riens ne fist en cele poesterie sans le sceu son compaignon .
La comparable si est cele qui contient aucune semblable reson en diverces choses ; ceste si a treis parties : ymage , compareison , exemple .
Image si est un araisonement qui demoustre la semblance des cors ou des natures .
Compareison si est un araisonement qui compere une chose aveuques autre de semblance .
Exemple si est ce qui conferme la chose par auctorité ou par le cas et l'aventure d'aucun home ou d'aucune besoigne .
Les exemples de ces et les descripcions seront coneus es comandemens de l'elocucion .
La fontaine de la confirmacion est demoustree selonc mon pooir et au plus legierement que je pos ne moins clerement / / que la nature de la matiere requeroit .
Mais coment chascune constitucion et partie de constitucion et toute besoigne ou plait , soit en raison ou en escrit , doit estre atraité et qué choses covienent decevreement et especiaument ou soient covenables en chascunes argumentacions , dirons plus clerement au segont livre .
En ceste presence ou en cest present livre avons espandu tant soulement les nombres et les manieres et les parties d'argumenter mehlablement et par confusion .
Puis aprés nos delicerons et espanderons par discrecion et eslehuement en chascune general maniere de cause quel chose coviegne a chascune de ceste habondance .
Mais toute argumentacion porra estre trovee de ces leus .
et puis qu'ele sera trovee , porra estre aornee et distinguee en certaines parties .
et ce est tres soeve chose et soverainement necessaire , mais ele est meismement desprisee des escrivains de l'art et mise en negligence .
Por la quel chose , il nos est avis de dire en ce leu de li a ce que l'absolucion d'argumenter fust jointe et ajoustee a la treuve de l'argument .
Et bien doit l'on regarder tout ce leu aveuc grant cure et grant diligence , quar il n'y a mie soulement le grant profit de la chose , mais ausi la soveraine difficulté et la force de doner les comandemens .
CI DIT DE L'ARGUMENTACION QUI EST FAITE PAR MEINE .
Toute argumentacion donques doit estre attraitee ou par meine ou par provable raison .
Meine si est un araisonement qui a choses non doutouses aquiert l'assentiment de celui qui oit et son otroi .
Puis par cel assentiment ou par les assentimens qu'il avra fait le meine a ce qu'ele li preuve une chose doutouse par la semblance de celes choses qu'il avra oyes .
Si come en celui livre Echimeis de Socrates .
Ileuques demoustre Socrates que Aspasia parla aveuques la feme de Xenofont et aveuc Xenofont meismes et dist ensi : « O , feme de Xenofont , je te requier que tu me dies , se ta voisine avoit meaudre or que tu n'as , le quel ameroies tu meaus , le sien ou le tien ? - Le sien , - fait cele .
- Et se ele avoit meillors robes et meaudres aornemenz de femes et de greignor pris que tu n'as , les quelz ameroies tu plus , les tiens ou les siens ? - Les siens , fait cele .
- Et si cele avoit meillor home ou mari que tu n'as , que ameroies tu meaus , ton home ou le sien ? » Icy endroit la feme ot vergoigne .
Puis aprés parla Aspasia aveuc Zenofont meismes et li dist : « Je te requier Zenofont que tu me dies , se ton voisin avoit meillor cheval que tu n'as , ameroies tu meaus ton cheval ou le sien ? - Le sien , fait il .
- Et se il avoit meillor fonde que tu n'as , ameroies tu meaus sa fonde ou la toue ? - La meaudre , fait il .
- Et se il avoit meillour feme que tu n'as , ameroies tu meaus la soue ? » Icileuques Xenofont se tut .
Puis dist Aspasia : « Por ce que nul de vos ne me respondi soulement ce que je voloie soulement oyr , je meismes dirai ce que l'un et l'autre pence .
Quar et tu , feme , veaus avoir meismement tres bon home et tu , Xenofon , veaus avoir meillor feme meismement et tres joiouse .
Por coi , se vos ce ne parfaites que en terre ne soit meillor home ne plus esleue feme qu'entre vos serez , certainement vos requerrez tous jors mout durement ce que vos cuidiez et tenez por tres bons , ce est que tu soies mari de tres bone feme et que ceste soit mariee a tres bon home » .
Ici endroites , quant ce fu assenti et otreé as / choses non doutouses , est ensi fait puisses por la semblance , que , se aucun eust enquise bien decevreement icele chose qui sembloit doutouse , ele seroit otroiee certainement por la raison de demander .
Mout usoit Socrates ceste maniere de parler por ce que riens ne voloit amener a l'amonester , mais qu'il amoit meaus enformer et faire aucune chose de ce que cil li avoit doné aveuc qui il desputoit , la quele li peust prover certainement par ce que cil li avoit ja otreé .
Il nos est avis qu'en ceste maniere d'argumentacion devons tel comandement avoir .
Premierement que cele chose que nos entremenons par semblance soit tele qu'ele puisse estre sans faille en toute guise otroiee , quar il ne covenra pas que cele chose soit doutouse par la quele nos demandons que l'on nos otroie chose doutouse .
Des emprés devons veyr que cele chose por cui confermer sera faite la maine , soit semblable a ces choses , les queles nos avrons menees devant ausi come neent doutouses ; quar riens ne nos profitera la chose qui est devant otreee , si cele chose li est dessemblable por cui achaison / / nos vosimes premierement que cele fust otroiee .
Puis aprés l'on ne doit pas laissier entendre ou celes premieres meines regardent et a quele eissue doient avenir .
Quar qui voit , s'il ait droitement otroié a la chose qui li est ou li seroit premierement demandee , mointes fois , par non respondre icele chose qui li desplaist et qui doit estre par necessité otroiee , ou par malement respondre , ne laisse aler plus loinz la demande .
Dont , por la raison de la demande , come desporveant doit l'on estre mené de cele chose qu'il a otroiee a la chose qu'i ne veaut otreer .
Au darrain , il covient ou que il taise , ou que il otree , ou que il nye .
S'il nyera , ou la semblance de celes choses qui sont avant otroiees , li doit estre moustree , ou l'en doit user d'une autre meine .
S'il otroie , l'argumentacion doit estre concluse .
Et si il taize , ou l'en li traira la responsion de bouche , ou , por ce que taisir vaut otreance , - quar qui se taist est avis qu'il otree tout ausi come s'il fust otreé , - covenra conclurre l'argumentacion .
Et ensi ceste maniere d'argumenter est partie en treis .
La premiere partie si parmaint d'une / semblance ou de plusors .
L'autre si parmaint de cele chose que nos vosimes qu'ele nos fust otroiee et por cui achaison les semblances sont amenees et faites .
La tierce si parmaint de conclusion , la quele , ou ele conferme l'otreement , ou ele moustre quel chose soit faite de li .
Mais por ce qu'a mainte persone ne semblera pas encore qu'il soit assez clerement demoustré se l'en ne soumet aucun exemple de la civile maniere des causes , si uzerons d'un tel exemple , non pas qu'il ait difference de li au devant dit comandement ou que l'on doive user autrement en parole et en dit , mais que l'on satiface a la volenté de ceaus qui ne peuent conoistre la chose qu'il ont veue en un leu s'ele ne lor est demoustree en un autre leu .
En ceste cause donques , qui est espandue et pupliee chié les Grifons , peut l'on veyr que , quant Epaminundas , l'empereor de Tebes , ne bailla pas l'ost a celui qui de la loy ou par la loy li estoit emprés vicaire et seignor .
Et quant il ot retenu l'ost poi de jors contre la loy , il vainqui outreement les Lacedemoniens , iceles gens et les destruist .
En ceste cause porra l'accuseor user d'argumentacion par meine quant il , ou tandis com il desfendra l'escrit de la loy contre la sentence , en itel guise .
« O , seignors juges , se Epaminundas a doné a la loy ce qu'il dit que l'escrivain de la loy a senti et volu , il ajouste puis ceste excepcion dehors , ou que il en oste ce : “ Si aucun nen ait baillié ost por achaison de la chose publique ” .
Soufrirez vos ce ? Je ne le cuit pas .
Et se vos meismes , por l'onor et la reverence de cestui , comandez que ceste meisme excepcion soit escrite et adonee a la loy au comandement dou peuple , - la quel chose est mout enostee et mout esloignee de vostre religion et de vostre sens , - soufrira le peuple de Thebes que ce soit fait ? Certes ne le soufrira pas .
D'escrire donques et d'adoner a la loy ce qui est desaferable et contre droit , s'ensiut il , a vostre avis , qu'il soit ausi come chose droitement escrite et adonee ? O , seignors juges , je ai coneu vostre entendement : ne vos peut pas ensi sembler .
Et se la volonté de l'escrivain ne peut estre amendee en la letre ou es letres ne de li ne de vos , prenez vos en garde que ce ne soit trop indigne chose de changier , en fait et par vostre jugement , ce qui ne peut estre changié par parole » .
Assez est dit soufisanment , ce m'est avis , et esclarzi de la meine en ceste presence .
Regardons des or mais la force et la nature de la provable raison .
CI DEVISE L'ARGUMENTACION QUI EST FAITE PAR PROVABLE RAISON .
La provable raison si est un araisonement qui trait de la meisme chose et expone aucune chose provable , que cele chose qui est traite et exposte et coneue par soi , conferme soi par la force et par raison .
Qui plus dilizaument cuiderent regarder de ceste maniere d'argumentacion , cum ce fu chose que il fucent curious d'ensivre une meisme chose en l'usage de dire , ce est qu'il useent a dire , un poi se descorderent en la raison de comander .
Quar partie d'eaus distrent qu'ele avoit cinc parties .
Et partie ne cuidierent qu'ele peust estre devisee plus que en treis parties .
Profitable chose me semble d'expondre lor contredit et lor debat aveuques la raison des uns et des autres , quar ceste devision de trois est brieve et n'est pas de tel maniere que les autres doient sembler qu'il ne dient / / riens .
Ce leu ne doit pas estre en negligence de dire , ce nos est avis .
Cil qui cuident que la provable reson convient estre departie en cinc parties , si dient qu'il covient premierement d'espondre la some de l'argumentacion ; en ceste maniere : « Meaus sont curees et procurees les choses qui sont faites par conseil que les choses qui sont amenistrees sans conseil » .
Ceste nombrent il la premiere partie .
et puis cuident qu'il la covient prover par diverses raisons et par tres habondans paroles ; en ceste guise : « Cele maison qui est governee par raison est plus edefiee et plus apareillee de toutes choses que cele qui est amenistree solement et sans nul conseil .
Cist ost , qui a sage prevost et vizeus empereor , est plus profitablement governé en toutes ses parties que cil qui est amenistré par la sotie et la foleance d'aucun .
Cele meisme raison est de la navie , quar cele nef parfait tres bien son cours qui uze de tres sachant governeor » .
Quant la proposicion donques , ce est l'araisonement , est provee par cest covenant dessus dit et deus parties de la provable raison seront passees , dient il que ce que tu veaus mostrer te covenra prendre de la force de la proposicion ; en tel maniere : « Rien de toutes choses n'est meaudre que ce dont tout le monde est amenistré » .
Au quart leu il ameinent une autre preuve de ceste prise ; en ceste guise : « Quar le lever et le cochier des signes gardent une ordenance defenie et determinee ; et les eschangemens annaus se font toz jors par meisme maniere , non pas ores d'une necessité , mais as profiz de toutes choses sont afaitees ; et les chanjabletez des jors et des nuis en nule chose ne sont muees et rien ne neurent ja mais .
Toutes les choses qui ne sont pas en meen signe par un conseil , sont amenistrees par la nature dou monde » .
Au quint leu amainent il la complexion , ce est l'embracement ou la conclusion de toutes ces choses .
Ceste complexion est aportee soulement et donee par cele chose qui est constrainte ou traite de toutes les parties ; en ceste guize : « Le monde donques est amenistré par conseil » .
Ou quant l'on avra briement amenee la proposicion et la prise en un leu ensemble , et il lor ajouste ce qu'il peut parfaire d'eaus ; en tel maniere : « Iceles choses qui sont faites par conseil , sont meaus / / faites que les choses qui sont faites sans conseil ; nule rien de toutes choses n'est meaudre que ce dont tout le monde est amenistré ; le monde donques est amenistré par conseil » .
Par ceste guize donques dessus dite partirent il l'aministracion selonc lor cuidance en cinc parties .
Mais ceaus qui l'argumentacion partissent en treis , ne cuident pas que autrement la coviegne atraitier que cil cuident .
Mais il reprenent lor partison , quar il dient qu'il ne covient pas que l'espreuve et la prise soient departies ; ne la proposicion absolute , ne la prise qui n'est confermee de preuve lor semble parfaite .
Por la quel chose la proposicion et la preuve ou l'esprovement que cil autres tienent por deus parties , ces cy tienent por une ; quar la proposicion , si esprovee nen est , n'est mie proposicion d'argumentacion , ce dient il .
Encores de rechief en lor cuidance apelent il soule prise , ce que cil autres tienent por prise et por esprovement de prise .
Et ensi est il que l'argumentacion , qui est atraitee de meene raison , as uns semble de treis parties et as autres de cinc .
Et ceste chose n'apartient pas tant a l'usage de dire que fait a la raison dou comander .
Mais cele partison nos semble plus profitable qui est devisee en cinc parties .
La quele partison meismement ensivent tous ceaus qui vienent d'Aristot et Theofrast .
Quar tout ausi come cele sovraine maniere d'argumenter qui est faite par meine , est meismement atraite par Socrates et par ses ensiveors , en tel maniere les Perhipatheticiens et Aristot et Theofrast soverainement ont uzee et hantee ceste maniere qui est agencie par la provable raison .
Des emprés cil rethoriens l'ont usee , qui sont tenus en ceste chose por tres sages et artillous .
Mais il m'est avis que nos devons dire por coi cele partison de cinc nos est plus provable qu'il ne semble que nos les ensivons folement .
et si dirons briement que en icel chose ne fassons plus longue demorance que la raison de comander ne requiert .
Il est a savoir que en aucune argumentacion assez soufist d'user de proposicion et ne covient pas d'ajouster preuve a la proposicion ; et en aucune argumentacion la proposicion n'est point ferme si la preuve ne li est ajoustee .
Decevree chose est donques la preuve de la proposicion , quar ce que l'en peut / / et joindre et departir d'aucune chose ne peut estre une meisme chose que cele chose est a qui il est joint et de qui il est departi .
Il y a argumentacion ou la proposicion n'en a mestier de preuve , et argumentacion ou la proposicion rien ne vaut sans preuve , si com nos le mostrerons .
Decevree est donques et departie la preuve de la proposicion .
Nos moustrerons ce que nos avons promis en ceste guise .
La proposicion qui contient en soi une clere chose et veable et chose qui par necessité est entre tous ferme estante et manifeste , n'a pas mestier de prover ne de confermer .
Cele si est tele : « Le jor que ceste ocision fu faite a Rome , celui jor fui je a Athenes ; en l'ocision ne pos je estre » .
Por ce que ceste chose si est veable voir et clere , riens ne li apartient de prover .
Et cele por qui covient tantost prendre la preuve aucune fois , si est en tel maniere : « Je fui celui jor a Athenes » .
Ceste si non est ferm estant et clere , si a mestier de preuve .
Et puis que la preuve sera menee , si doit ensivre la complexion ; ensi : « En l'ocision donques ne pos je pas estre » .
Il y a donques une proposicion qui n'a mestier de preuve .
Et qu'il y ait ausi une qui ait mestier de moustrer quel / chose apartient et quel droit li est , clere chose est et veable .
Et s'il est en tel maniere de ceste chose et de cele que nos avons proposee , sans faille la preuve est departie de la proposicion .
Et s'il est ensi , faus est donques ce qu'i dient , que l'argumentacion ne soit plus que de treis parties .
Par semblable maniere affiert il que l'autre preuve soit departie de la prise .
Quar si en aucune argumentacion assez soufist d'uzer de prise et ne covient pas d'ajouster preuve a la prise , et en aucune argumentacion la prise n'est point ferme se preuve ne li soit ajoustee , certe chose est que la preuve est decevree chose et departie hors de la prise .
Il y a une argumentacion en la quele la prise n'en a mestier de preuve ou d'esprovement , et aucune en la quele rien ne vaut la prise sans espreuve , si com nos le moustrerons .
Decevree est donques et departie la preuve de la prise .
Nos moustrerons ce que nos avons enpromis en ceste guize : la prise qui contient clere verité et veable a trestous n'en a pas mestier de preuve .
Cele si est prise de ceste proposicion : « Si covient savoir ou estre sage , il covient estudier / / en philosophie » .
Seste propocision a mestier de preuve , quar ele n'est pas veable clerement ne ferm estant entre tous homes , por ce que il y a maintes gens qui cuident que la philosophie riens ne profite et mointes autres cuident qu'ele nuise .
Mais ceste prise est clere et veable qui est tele : « Mais il covient savoir » .
Por ce que ceste chose est veue de soi et l'on entent qu'ele soit veraie , ne li est riens de prover .
Por coi tantost l'argumentacion doit estre concluse ensi : « Estudier donques covient il en philosophie » .
Il y a donques une prise qui n'en a mestier de preuve .
Et manifeste chose ausi est qu'il y a aucune qui a mestier de preuve .
Decevree est donques et departie la preuve de la prise .
Fauce chose est donques en dire que l'argumentacion nen est mais que de treis parties .
Et de cestes choses dessus dites peut l'on clerement veyr qu'il y a argumentacion en la quele ne la proposicion ne la prise n'ont mestier de preuve , ensi com nos metrons une certaine chose et brieve por la grace d'exemple : « Se l'en doit querre sapience et demander par souvraine cure , l'on doit eschiver / folie par sovraine cure .
Mais l'on doit bien querre sapience par sovraine cure .
L'on doit donques eschiver folie par sovraine cure » .
Icy endroites la prise et la proposicion sont veables et cleres .
Por coi ne l'une ne l'autre n'a mestier de preuve qui li soit ajoustee ou non ajoustee .
Por la quel chose l'on peut conoistre que la preuve ne se contient ne en la proposicion ne en la prise , mais chascune tient sa force , mise en son leu , ausi come certaine et propre .
Et puis qu'il est en tel maniere , profitable partison firent cil qui partirent l'argumentacion en cinc parties .
Les parties donques de l'argumentacion qui sont atractees par la provable raison sont cinc .
La proposicion si est par la quele l'on expone briement le leu de qui covient que toute la force de la provable raison s'en eisse .
La preuve si est - ou l'espreuve - par la quele icele chose que l'on a proposee briement et exposte , est afermee plus provablement par raisons et plus apertement .
La prise si est par la quele cele chose est prise , qui ou la quele apartient a moustrer , de la proposicion .
La preuve de la prise si / / est par la quele ce qui est pris est confermé par raisons .
La complexion si est par la quele l'on expone briement et raisonablement icele chose qui est faite de toute l'argumentacion .
L'argumentacion qui a plusors parties si parmaint de cestes cinc parties et ceste peut l'on apeler premiere .
La segonde si est de quatre parties ; la tierce , de treis ; la quarte si est de deus parties , la quel chose avient en la controversie ou au plait .
Que ce puisse estre d'une partie , il peut sembler a aucun .
Nos metrons donques les exemples de celes parties ou de celes choses qui sont ferm estans et si dirons les raisons des choses qui sont doutouses .
L'argumentacion qui est de cinc parties , si est de tel guise : « Il covient as juges qu'il reportent et enclinent toutes les lois au profit de la chose publique et qu'il les exponent et les esclarsissent dou comunal profit et au comunal profit , non pas de l'escripcion qui est es letres .
Quar noz majors et noz anciens establisseors furent de tele vertu et de tel sens que , en escrire les loys , nule chose ne mirent por soi fors le salu et le profit de la chose publique ; ne il ne voloient escrire chose qui nuizist .
et se il l'escrivoient , quant ce venoit qu'ele fust entendue , si la tenoient et entendoient por refusee en la loy .
Quar nul home ne veaut que les lois soient sauves por l'achoison des lois mais de la chose publique .
Et ce cuide l'on trop bien por ce que la chose publique soit amenistree de toutes les lois .
Por la quel chose donques il covient garder les lois et covient expondre et doner a entendre tous les escris a cele cause .
Ce est , quar nos servons a la chose publique , si devons expondre dou salu et dou profit de la chose publique .
Quar si come il ne covient pas cuidier que nule riens viegne de megerie ou de l'art de medecine fors que ce qui au profit do cors regart et apartient , - quar por l'achaison de li ele est establie , - en tel maniere ne covient il pas cuidier que nule chose ysse de lois fors que ce qui meine au profit de la chose publique , quar por achoison de li sont eles faites .
Laissiez vos en donques d'encerchier en ce jugement les letres de la loy et regardez la loy / / dou profit de la chose publique , si com il est droit .
Quel chose fu plus profitable a ceaus de Thebes que de vaincre les Lacedemoniens ? Quel chose fu plus aferable a Epaminundas , l'empereor des Thebayns , que de conseillier a la victoire de ceaus de Thebes ? Quel chose li covenoit il avoir plus noble et plus avancee de tant grant gloire de ceaus de Thebes et de tant noble et aornee victoire ? Bien devoit il donques delaissier et arriere metre l'escrit de la loy et regarder la sentence de l'escrivain .
Et ceste chose fu assez bien regardee que nule loy n'est escrite mais que por l'achoison de la chose publique .
Sovraine folie cuidoit il estre donques de non expondre et entendre au salu de la chose publique ce qui est escrit por la cause ou l'achoison dou salu et dou profit de la chose publique .
Quar se il est ensi qu'il covient ramener toutes les lois au profit de la chose publique , cestui profita bien au salu de la chose publique , certes il ne peust pas avoir conseillié , par un meisme fait , as comunes aventures et qu'il ne fust atemprez a lois » .
L'argumentacion parmaint de quatre parties , quant nos proposons ou nos prenons sans preuve .
Ceste / chose nos covient faire quant ou la proposicion est entendue par soi ou la prise est clere et veable et n'en a mestier de nulle preuve .
Quant nos trespassons la preuve de la proposicion , lors est atraitee l'argumentacion de quatre parties ; en tel maniere : « O juges , qui estes jurez de la loy et jugiez , il vos covient atemprer as lois .
Mais vos ne vos poez atemprer as lois , si vos nen ensivez ce qui est escrit en la loy .
Quar l'escrivain de la loy , quel tesmoignage de sa volenté peut laissier plus certain que ce que il meismes escrist par grant cure et par grant diligence ? Et si les letres ne fucent , nos les sercheriens par mout grant cure a ce que la volenté de l'escrivain fust coneue d'eles .
Et nequedent nos ne laisserions pas a Epaminondas qu'il nos entrepretast de cestes la sentence de la loy , mais que hors dou jugement ; ne , tandis com nos le soufririons , il exponderoit la volenté de l'escrivain non pas de cele chose qui est tres apertement escrite , mais de ce qui covient a sa cause .
Et se vos , o juges , vos devez atemprer as lois et ce ne poez pas faire se vos nen ensivez ce qui est escrit en la loy , que vos doutez vos que vos ne jugiez cestui / / qu'il ait fait contre la loy ? » Si la preuve de la prise trespassons , l'argumentacion porra ausi estre de quatre parties ; en tel maniere : « Qui soventes fois en nombre nos ont deceus par la foy , nos ne devons avoir foy en lor araisonement .
Quar se plus recevions amermance par lor tricherie , nos ne porriens , par droit , autre home accuser fors nos meismes .
Estre decehu premiere fois si est domage ; et de rechief segonde fois , si est folie ; et tierce fois , si est laidure .
Mais cil de Cartaine nos ont mout sovent deceus .
Sovraine folie est donques d'avoir esperance en la foy de ceaus par cui tricherie tu yés tant de fois deceus » .
Et si l'une et l'autre preuve trespassons , l'argumentacion sera de treis parties ; en tel guize : « Ou il covient que nos doutons ceaus de Cartaine , si nos les laissons sains et entiers , ou nos abatons lor cyté .
Mais certes douter ne les covient il pas .
Ce demore donques que nos abatons lor cyté » .
Il en y a aucuns qui cuident que mout sovent peut l'on laissier et trespasser la complexion et qu'il la covenra mointes fois laissier .
Se avient quant ce qui est fait / de la provable raison , est cler et veable .
Que s'il estoit ensi , l'argumentacion sera de deus parties ; ensinques : « S'ele a enfanté , non est pas virge » .
« Ele a enfanté ja » .
Ici endroites dient il qu'assez est de proposer et de prendre ne la chose n'a mie mestier de conclusion , quar ce que l'on face de la provable raison cler est et veable .
Mais il nos est avis que toute provable raison doit estre concluse , et celui vice devons nos par grant cure eschiver , qui nos desplaist en ceaus , ce est que nos n'amenons en conclusion ce qui est cler et veable .
Ceste chose porrons nos faire se les manieres des complexions seront bien entendues .
Il est a savoir donques que , quant nos argumentons , ou nos embrassons en tel guise l'argumentacion que ensemble menons en une chose la prise et la proposicion ; par ceste guise : « Si ramener covient toutes les lois au profit de la chose publique , cestui profita au salu de la chose publique , certes il ne pooit pas avoir conseillié par un meisme covenant et au salu comun et que il n'atemprast as lois » .
Ou nos amenrons le contraire de la conclusion ; ensi : « Soveraine folie est donques d'avoir esperance en la foy de ceaus par cui tricherie tant de fois tu es decehus » .
Ou nos amenons soulement ce qui est ensemble a faire ; en ceste maniere : « La cyté donques abatons » .
Ou nos exponons ce que mestier est qu'il ensive la chose qui est faite ; ce est ensi : « Si ele a enfanté , aveuque home habita .
Mais ele a enfanté » .
La chose qui est faite , est ceste : « Aveuc home donques habita » .
Et si l'en ne veut ceste chose amener et l'en ameine la chose qui semblablement ensiut ; ensi : « Ele fu donques rafaitee » .
Si avoit il concluse l'argumentacion et avoit eschivee la clere complexion et veable .
Por la quel chose , es longes argumentacions convient ensi uzer de complexion : ou par ensemble mener , com est dessus dit , ou par le contraire de la conclusion .
Et en les brieves nos covient expondre soulement ce qui est fait .
Et en celes qui ont clere eissue et veable , nos covient user de semblable ensivement .
Mais se aucuns cuident que l'argumentacion puisse estre d'une partie , il porront dire que soventes fois sera assez de faire l'argumentacion ensi : « Quar ele a enfanté , aveuc home habita » .
Seste chose cuideront il qu'ele n'ait mestier ne de preuve ne de complexion .
Mais a nos / est avis qu'il errent par la doutance ou la mesconoissance de ce nom « argumentacion » .
Quar ceste chose « argumentacion » par un soul nom senefie deus choses .
Argumentacion si est apelee et ce que l'on treuve provable ou necessaire en aucune chose et l'artificious agencement de cele chose trovee .
Quant il prononcient donques aucune chose en ceste guise : « Quar ele a enfanté , aveuc home habita » , il prononcient la chose trovee , non pas l'agencivement ou l'afaitement .
Et nos si parlons des parties de l'agentiment : cele raison donques n'apartenra de riens a ceste chose .
Mais de ceste distinction ou par ceste distinction nos en osterons autres choses qui sembloient nuire a ceste partison .
CI DIT QUE PROPOSICION OU AUCUNE PRISE , SOIT PROVABLE OU NECESSAIRE , DOIT ESTRE AUCUNE FOIS LAISSEE OU REMUEE .
Se aucun cuide que proposicion ou aucune prise puisse estre ostee , qui a aucune chose provable ou necessaire , coment que l'auditor soit esmeu , il est mestier que se il regardoit soulement l'argument , nule riens ne raconteroit ou ne diroit par qui cele chose fust atraitee que seroit porpencee .
et nequedent il ne seroit ausi prisié / / tant ne quant qu'il fust entre soverains rectoriens et meens .
Mais il covenra diversifier l'araisonement par grant cure , quar en toutes choses semblance si est mere de saoulté ou de saouler .
Cele chose poons faire si nos nen entrons toz jors semblablement en l'argumentacion .
Quar , la premiere chose de toutes choses , covient distinguer par celes meismes generaus manieres d'argumentacion : ce est d'uzer aveuque meine et aveuque provable raison .
Des emprés en cele argumentacion ne covient pas toz jors d'encomencier de la proposicion , ne toz jors uzer des cinc parties , ne d'agencir les partisons et afaitier par une meime reson .
Mais aucune fois afiert il d'encomencier de la prise aveuques l'une et l'autre preuve , aucune fois de metre l'une et l'autre .
Ores afiert d'user de ceste maniere de complexion , ores de cele autre .
Et que nos ceste chose veons bien parfaitement , ou nos escrivons ou nos hantons ceste meisme chose en chascun exemple de ces choses qui sont expostes et esclarzies , qu'ele nos soit bien legiere de faire .
Assez nos semble soufisanment dit de parties de l'argumentacion .
Mais ce volons nos doner a entendre que nos / provablement tenons que les argumentacions sont atractees en philosophie par maintes autres raisons parfondes et oscures , des queles un certain artefice est establi .
Mais celes choses nos semblent de refuser de l'usage oratoire ou rethorien .
Et les choses que nos cuidons qu'eles apartienent a dire , nos ne les afermons pas plus profitablement que les autres les aient entendues , mais nos les prometons a escrire plus dilizaument et par greignor encerchement .
Nos yrons des ores mais avant as autres choses par ordne si come nos l'avons establi .
CI COMENSE LA REPREHENSION , QUI EST LA SINQUEIM PARTIE DE L'ARGUMENTACION .
La reprehencion si est par la quele la confermance des aversaires est effacee et destruite en argumentant , ce est en provant par argumens , ou ele est afeblie et desfermee , ou ele est alegee .
Ceste si uze ou uzera de cele meisme fontaine d'invencion ou de treuve que la confirmacion uze .
Por la quel chose , de ceaus meismes leus des quelz leus aucune chose peut estre confermee , si peut ele estre meismes desfermee , quar nule autre chose ne doit estre regardee en toutes cestes invencions / / ou treuves mais que cele chose qui est adonee a persones ou as besoignies .
Por coi il covenra que l'invencion ou la treuve et l'agenciment des argumentacions soient translatees de celes choses qui sont comandees avant , a ceste partie d'araisonement .
Mais por ce que un comandement de ceste partie soit doné , nos expondrons les manieres de la reprehension .
E cil qui bien les garderont , mout plus legierement porront esfacier ou desfermer les choses qui lor seront contredites .
CI DEVISE QUE TOUTES ARGUMENTACIONS PEUENT ESTRE REPRISES EN QUATRE GUISES .
Toute argumentacion est reprise , se de ces choses qui sont prises , nos n'en otreons aucune chose ou plusors choses ; ou si des choses qui sont otroiees , nos nyons que la complexion ne se face ; ou si cele general maniere d'argumentacion sera demoustree viciouse ; ou se contre la ferme argumentacion une autre igaument ferme ou plus ferme est apareillee .
CI DEVISE LA PREMIERE REPREHENSION , CE EST QUANT NOS N'OTREONS LA PRISE DE L'AVERSAIRE .
De ces choses qui sont prises , nos n'en otreons aucune chose , quant , ou cele chose qu'il aferment et dient creable , nos la nyons estre tele com il dient ; ou ce qu'il cuident covenable de metre en compareison et semblable , nos le moustrerons dessemblable ; ou la chose jugee est transportee et menee en une autre partie ; ou le jugement est dou tout reprové ; ou ce que les aversaires ont dit et apelé signe , lor est nyé estre tel com il ont dit ; ou se la complexion est reprise en l'une partie , ou en l'une et en l'autre ; ou se le nombrer ou le nombrement est demoustré faus ; ou se l'on moustre que la simple conclusion atraie ou tire aucune fauceté et nen a pas veritable ensiute .
Car il a mestier que toute chose qui est prise a argumenter , ou por provable chose ou por necessaire , qu'ele soit prise de ces leus , si com nos avons moustré devant .
La chose qui por creable chose sera prise , porra estre nyee et desfermee en mainte guise .
Ou se ele est clerement et veablement fauce , ensi : « Nul home n'est qui n'aime meaus pecune que sens » .
Ou s'ele avra aucune chose creable par le contraire , en tel maniere : « Qui est celui qui ne soit plus covoitous d'office que de pecune ? » Ou se l'en dira / / tele qu'ele soit dou tout descreable , si come si aucuns qui seroit avers sans doute , se varoit et disoit qu'il desprisa trop grant pecune por l'achaison d'aucun meen office .
Ou si cele chose qui en aucunes choses avient ou en aucuns homes , l'on die que d'usance ou par usance avient a tous , par tel guize : « Qui povres sont , pecune ou monee lor est plus anciene et plus avant que n'est office » .
- « En celui leu qui est desert , covient il que l'ocision ou le murtre ait esté fait .
- En leu festivel et peuploié , home coment peut estre ocis ? » Ou se l'on nye dou tout cele chose qui se fait et avient a tart et die qu'ele n'est point faite , si come nos corons por le flum ou par le flum : « Nul home ne peut chayr en amor par un soul regart ne solement en trespassant » .
La chose qui sera prise por signe , si sera desfermee de celes meismes choses ou par celes meismes choses par les queles ele est confermee .
Quar au signe covient premierement moustrer que la chose est veraie ; puis aprés que le signe est propre de cele chose , de la quel chose l'on a / traité et fait , si come le sanc de l'ocision ; dessemprés moustrer que cele chose est faite qui ne covenoit pas , ou ce qui covenoit n'est point fait .
Au darrain covient savoir ou avoir seu celui de qui l'on enquiert et demande , et la loy de cele chose et sa coustume .
Quar toutes ces choses sont adonees au signe , les queles ovrirons et les esclarsirons plus dilizaument quant nos dirons decevreement et especiaument de la provable constitucion .
L'on demoustrera donques et esclarsira , en la reprehencion , que ou chascune chose de celes choses dessus dites non est au signe , ou qu'ele soit poi grant signe , ou qu'ele soit meaus de soi meisme que diverses , ou qu'ele soit dou tout faucement dite , ou qu'ele peut estre menee en une autre souspecion .
Quant aucune chose sera entremenee por la chose qui est covenable de metre en compareison , por ce que tel chose est atractee meismement par semblance , il covenra , en reprenant , de nyer que cele chose qui est comparee ou menee a la compareison d'un autre , n'est point / / semblable a cele chose a qui el est comparee .
Ceste chose porra l'on faire se cele chose sera demoustree diverse par general maniere , par nature , par force , par grandesse , par le tens , par le leu , par persone , par opinion ou par cuidance ; et se l'on moustre en quel nombre covient avoir cele chose qui sera aportee par semblance et en quel leu de qui ceste cause sera aportee .
Puis nos moustrerons quel chose enporte de difference l'une chose aveuques l'autre chose .
De la quel chose dessus dite nos enseignerons que covenra cuidier autre chose que cele qui sera comparee ou a qui ele sera comparee .
De ceste science ou de ce savoir nos avrons mestier meismement quant cele meisme argumentacion qui est atraitee par meine , sera a reprendre .
Si aucune chose jugee sera entremenee et mise avant , por ce que tel chose est affermee meismement de ces leus , ce est de la loenge ou dou los de ceaus qui ont jugié ; de la semblance de la chose qui est atraitee a cele chose par qui l'on juge ou a jugié ; et de ce que l'on amentoive ausi et recorde que le jugement n'est point repris , mais esprové et loé de tous ; et de ce que l'on demoustrera que cele chose qui sera aportee a jugier , soit plus forment jugee et plus grantment que cele chose qui li est encontre .
Il la covenra a desfermer ausi par les leus contraires si veraie chose ou semblable a verité le vos delaisse a faire .
Mais ce doit l'on garder et prendre garde dilizaument que cele chose qui sera jugee de riens n'apartiegne a cele chose que l'on atraitera .
Et garde l'en bien que cele chose ne soit souferte en la quele il y ait offencion ou aucun corrous , qu'il soit avis que l'on face jugement de celui qui jugeroit .
Et si covient bien avertir que , quant ce avient que maintes choses soient autrement jugees , que l'en n'aporte en place aucune chose solitaire ou a tart jugee , quar par ices choses peut meismement l'auctorité de la chose jugee estre desfermee .
Et en ceste maniere covenra il essaier iceles choses qui sont prises ausi come provables .
Mais les choses qui seront dites come necessaires , si par aventure ensivront la necessaire argumentacion ne eles ne seront / / de tel maniere com est dessus dit , en tel guize l'en porra reprendre .
La complexion si doit oster une chose et autre , que premierement avra otreé .
Si la complexion est veraie ja mais ne sera reprise ; et se ele est fauce , ele se fera en deus manieres : ou par conversion , ce est par retornance , ou par retour de raison , ou par desfermance de l'autre partie .
Par conversion , en ceste guise : « Quar s'il a vergoigne , por coi l'accuses tu , qui est proudom ? S'il a desvergoignous enging de corage , por coi l'accuses tu , qui mesprise cele chose par oye ? » En tel maniere : si tu dies vergoignier ou non vergoignier , si est il a otroier .
Et ne cuides mie que ce qui est ensi repris par conversion , qu'il ne soit a acuser , mais est bien a acuser .
Quar s'il a vergoigne , accuze le : il n'avilera pas cele chose par l'oye .
S'il a desvergoignous enging de corage , encore l'accuses : certes il n'est pas proudom .
Par la desfermance de l'autre partie l'en reprent en tel guize : « Mais se il a doute ou vergoigne , par ton accusement sera amendé et se departira de l'errour » .
L'anumbrement si est vicious se nos disons / une chose trespassee que nos vodriens otroier ; ou se nos disiens aucune chose nombree et neent ferme qu'ele porroit ou estre contredite ou en li n'i avra pas la cause por coi nos ne la puissons otreer honestement .
L'on trespasse une chose en itelz nombremenz : « Ce cheval que tu as , il covient ou que tu l'aies acheté , ou que tu le tiens d'eritage , ou que tu l'aies pris par don , ou que il te ait esté nez en maison , ou , si de tout ce n'y a riens , il est mestier que tu l'aies emblé ou ravy .
Mais tu ne l'achetas , ne d'eritage te vint , ne il ne te fu mie nez a maison ; il est mestier donques que tu l'aies emblé ou ravy » .
Ceste chose sera profitablement reprise se l'on la porroit dire que des enemis soit le cheval pris et de cele proie vint il .
et quant ce est mis encontre , le nombre est afebli et desfermé , por ce que cele chose est entremenee , qui fu trespassee au nombrement .
Et par autre maniere porra l'on reprendre se ou l'en dira contre aucune chose , ce est si por l'achaison de l'exemple , si come en cele meisme chose poons repairier , l'en porra moustrer que d'eritage vint ; / / ou si ne sera lait d'otroier cele darraine chose , ausi come se aucuns aversaires dient : « Ou tu veus faire agait de regart , ou tu feys coustume d'ami ou ta coustume a ton ami , ou tu yés enorgueilli por covoitise » , il gehira qu'il fist sa coustume a son ami .
La simple conclusion est reprise si cele chose qui ensiut , n'est pas jugee qu'ele s'aerde et se detient de necessité , si com ele doit , aveuc cele chose qui vait avant .
Quar qui ce diroit : « S'il a esperit , il vit ; se jor est , il luist ou il est cler » , icy est il avis que la darraine chose de necessité s'aert et se detient aveuc la premeraine .
Mais ceste : « Si ele est mere , ele aime ; si aucune fois pecha , ne sera ja mais amendé » , en tel maniere covenra il reprendre que l'en moustre que la darraine ne se detient pas de necessité aveuc la premeraine .
Ceste maniere et les autres choses necessaires et toute argumentacion et la reprehension si contienent une greignor force et plus largement doivent aparoir et plus ample que n'est icy expost ne dit .
Et se la conoissance de cest artefice est de tel guize qu'ele ne / puisse estre ajoustee a aucune partie de cest art , mais qu'il est ensi que , decevreement et a despart , ele a mestier de lonc tens et de grant conoissance et de roidde , iceles choses nos seront desploiees en autre tens et a autre establissement , se la faculté et le pooir le done .
Or endroit nos covenra tenir a paiez de ces comandemens des rethoriens qui sont a l'usage oratoire , ce est de rethorique .
Quant ce avient donques qu'aucune chose n'est otroiee de ces choses qui sont prises , en tel maniere sera desfermee com est dessus dit .
CI DIT , SE DE CE QUE L'ON A OTROIÉ LA COMPLEXION NE SE FAIT , COMENT DOIT ESTRE REPRISE .
Mais si de ces choses qui sont otroiees la complexion ne se face ou ne sera faite , cestes choses devons regarder que l'en ne face autre chose et autre chose die .
Par ceste guize .
Si aucuns disoit qu'il s'en seroit alé en l'ost ou qu'il avroit esté et aucun vodroit uzer de ceste argumentacion contre li et diroit : « Se tu fusses venus en l'ost , tu seroies veuz des chevetaines des chevaliers .
Mais tu ne fus point veuz de ces chevetaines : donc n'alas tu point en l'ost » .
Icyleuques , quant tu avras otroié et la proposicion et / / la prise , la complexion sera desfermee , quar autre chose qu'il ne s'esforsoit a dire , li est portee encontre .
Le devant dit exemple avons nos mis , de grant vice et clerement veable , que la chose fust coneue plus legierement .
Mais soventes fois le vice qui est mis plus oscurement , si est prové por verai .
Ce avient ou quant poi te sovenra de ce que tu avras otroié , ou quant tu avras otree chose doutouse por certaine .
Se tu avras otree chose doutouse de cele partie que tu meismes avras entendue , si ton aversaire veaut afaitier icele partie a une autre partie par complexion , il te covenra demoustrer la doute , non pas de cele chose que tu avras otroiee , mais de cele chose que il avra prise a faire la complexion .
En ceste guise : « Se vos avez mestier de monoie , vos nen avez monoie .
Si monoie nen avez , povres estes .
Mais vos avez mestier de monoie , quar s'il ne fust ensi , vos nen entremetriez en marcheandie .
Vos estes donques povres » .
Seste chose est reprise en tel maniere : « Quant tu disoies : “ Se vos avez mestier de monoie , vos nen avez monoie ” , ce entendoie / je : « Si por soufreite estes a mesaise , vos nen avez monoie » .
Et por ce otreoie je .
Mais quant tu aprés prenoies ce : « Mais vos avez mestier de monoie » , je entendoie ce : « Mais volez vos avoir plus monoie » .
Dou quel otroiement ne se peut pas ce faire : « Povres donques estes » .
Mais bien se feroit , se je t'eusse otroié premierement ceste chose : « Qui vodroit avoir greignor monoie , il nen a pas monoie » .
Soventes fois l'on cuide que ce soit oblié que tu avras otroié .
Et por ce , l'on aporte en conclusion cele chose qui ne se peut faire , ausi come s'ele se feyst .
En tele guize : « Se l'eritage venoit a celui , verité semble qu'il l'ait ocis » .
Des emprés preuvent il ceste chose par plusors paroles , et puis font tele prise : « Mais a celui venoit l'eritage » .
Puis entremeinent ce : « Il l'ocist donques » .
Mais ceste chose ne se peut faire de cele prize qu'il avoient faite .
Por la quel chose , il covient prendre garde dilizaument quel chose soit prise et quel chose se face de ces choses qui vienent aprés .
CI DEVISE DE LA GENERAL ARGUMENTACION QUI PEUT ESTRE DEMOSTREE VICIOUSE .
La general maniere d'argumentacion se moustre viciouse / / de cestes causes ; s'il y avra en li vices , se dou tout sera toute fauce , s'ele sera comune , s'ele sera vulgaire , s'ele sera legiere , s'ele sera esloignee , s'ele sera de male diffinicion , s'ele sera en debat d'entendre ou doutouse , s'ele est clere et veable , s'ele est non otroiee , s'ele est laide , s'ele est offendue , s'ele est contraire , s'ele est nient ferme et desestable , s'ele est contrenuisante .
La fauce si est en la quele veablement est la mensonge .
En tel guize : « Ne peut estre sage qui mesprise la pecune .
Mais Socrates desprisoit la pecune .
Il nen estoit donques sage » .
La comune si est qui riens plus ne fait des aversaires que de nos .
Ensi : « O juges , por ce que je avoie veraie cause , si alegai ma raison briement » .
La vulgaire si est qui peut estre translatee en une autre chose , non pas provable , si l'on nen otroie .
En ceste guize : « O juges , se il nen eust veraie cause , ne se fust pas commis a vos » .
La legiere si est la quele ou ele est dite aprés le tens .
Ensi : « Si en la pencee li fust venu , ne se fust pas commis ou ne l'eust pas commis » .
Ou ele veaut par legiere desfencion / covrir la chose qui est clerement laide .
Ensi : « Jadis , te covenoit estre deguerpi et delaissié dou tres florissant reaume .
Ores , qui es deguerpis de tous , je soul apareille de restituer toi aveuques soverain peril » .
L'esloignee si est quant l'on demande ou raconte outre que n'est assez .
En tel guize : « Que si P .
Scipion non eust donee Cornuliam a Grach Thiberien et cil nen engendrast de cele les deus Gracs , tant de traysons et de maus ne seroient pas nez .
Por coi il semble que l'on ascrive ce domage a Scipion , que de par li vint » .
Cele complainte si est de tel maniere : « Quar ne fussent esté trenchiez les crez et les plançons par les coignees au bois pelien ni ne chayssent a terre » ! Quar la narracion ou le conte est plus longuement repeté et redit que la chose ne requiert .
Male diffinicion est quant ou l'en descrive comunes choses et les defenist .
En ceste guize : « Cil qui est mauvais cyteyn et neent profitable , est apelé plain de discencion et de discort » .
Quar ceste chose ne descrit pas plus la senefiance de « plain de discencion et de discort » que fait de covoitous , de deceveor et de quiconques autre mauvais home .
Ou l'en dit aucune fauce chose .
Ensi : « Sapience si est entendement de querre monoie » .
Ou l'en dit aucune chose qui ne contient pas ne grieve chose ne grant ; en tel guize : « Folie est covoitise de grant gloire » .
Certes , folie est ce , mais d'une partie , non pas defenie de toute maniere .
La doutouse qui est en debat d'entendre , si est en la quele l'on aporte une cause doutouse a demoustrer chose doutouse .
En ceste maniere : « Les deus qui ont puissance des movemens des soverains et des soutains , conseillent entre soi pais , donent concorde » .
La clere et veable si est de la quele nen y a debat ne contredit , si come si aucuns , quant il eust accusé Horestes , manifestast plainement que il eust sa mere ocise .
La non otroiee si est quant ce qui est en la besoigne ou au plait , est accreu , si come se aucuns accusast Ulixes , en ceste chose meismement demoreroit n'est pas digne chose le tres fort home Ajax d'estre ocis d'un tres coart home et vil .
La laide si est qui , por chose inhoneste , ne semble pas digne / dou leu ou au leu en qui ele est dite , ou de cel home qui la die , ou de celi tens en qui ele est dite , ou de ceaus qui l'oient , ou de cele chose de la quel chose l'on atraite et fait .
L'offendue si est qui blesce la volenté de ceaus qui oient , si come se aucuns , covoitous de jugier , loast la loy de Scipion et les choses de jugier chiés les homes a cheval ou les chevaliers romains ou se deyst chiés aucuns chose qui ne lor apartenist et fust contre lor volenté .
La contraire si est qui est dite contre celes choses que cil firent qui oient ; si come si aucun devant Alixandre le Macedonien ou le Grec parlast contre aucun guerreor de cytez et deyst que riens n'est plus cruel que d'abatre et desrochier les cytez , com ce soit chose que Alixandre desrochast Thebes .
La nient ferme et desestable si est qui diversement est dite d'un meisme et d'une meisme chose , si comme se aucuns deyst : « Qui a vertu , il n'a mestier de nule chose a bien vivre » .
et puis nieroit et diroit que sans bone force et appuaillié leu ne peut bien vivre ; ou qu'il se sente pres d'ami , dont il espoire , por la bone voillance , que aucun profit li venra .
La contrenuisant si est qui d'aucune part nuise a la meisme cause , si come se aucuns , quant il vodroit amonester ses chevaliers a combatre , les loast et acreust la force de lor henemis , les abondances et la beneurté .
Si aucune partie de l'argumentacion ne sera point afaitee a cele chose qui est instituye ou establie , trovee sera en aucun vice de cestes choses .
Si aucun a promis plusors choses a moustrer et il mostre moinz .
Ou quant il devra moustrer le tout , si parlera d'une partie .
En tel guise : « La lignee ou la general maniere des femes si est avoirs et covoitouse , car Eriphila vendi la vie de son baron par or » .
Ou se l'on ne desfendra cele chose qui sera accusee , si come , se aucun seroit accusé de covoitise , il se desfendroit par la raison de force des mains , si come Amphyon chiés Eripide ; et ce meisme chiez Pacuvion , qui vitupere la musique et loe la sapience .
Ou se la chose sera vituperee dou meisme vice de l'ome , si come se aucuns reprenoit la doctrine par le vice ou dou vice d'aucun sage .
Ou se l'on vodroit loer aucun et il le / loe et dit de sa beneurté , non pas de sa vertu .
Ou se l'on face compareison entre deus choses en tel maniere qu'il ne cuidera loer l'une se il ne blahme l'autre .
Ou si en tel maniere loera l'une qu'il ne sera point mencion de l'autre , si come se aucun vosist delivrer et conseillier se l'on feyst guerre ou non , il loeroit la pais , mais il ne mostreroit si cele guerre n'est point profitable .
Ou se , quant l'on demande de chose certaine et especial , et l'on parlera de la comune .
Ou se la raison d'aucune chose sera rendue fause .
Ensi : « Monoie si est bone chose et bien general por ce que ele fait meismement la vie beneurouse » .
Ou se ele n'est pas ferme , si com Plautus , en chastiant son ami por la deservie coulpe , dist : « Il est trop grant pechié , mais en cest aage profitable est et menable , quar je hui ne chastierai point mon ami por desservie coulpe » .
Ou cele meisme , par ceste maniere : « Trop est grant mal avarice , quar covoitise de monoie a tormentez mointes gens de grans domages » .
Ou se ele est poi covenable .
Ensi : « Trop grant bien est amistance , quar plusors delitemens sont / / en l'amistance » .
CI DIT COMENT LA FERME ARGUMENTACION PEUT ESTRE REPRISE .
La quarte maniere de la reprehencion si est , si com est dessus dit , par la quele contre la ferme argumentacion l'on y met une autre ygaument ferme ou plus ferme .
Ceste maniere repairera meismement es delivrances ou deliberatives manieres , quant aucune chose qui est contredite , nos otreons qu'ele soit droite , mais la chose que nos desfendons demostrons qu'ele soit necessaire ; ou quant nos gehissons cele chose profitable que cil desfendent , et demoustrons honeste cele que nos disons .
Et ce cuidons nos de la reprehencion a dire .
Des ores mais nos metrons la conclusion .
Hermagoras si met un deveement ou departement de la cause , puis tandis met il la darraine conclusion .
En ce departiment cuide il qu'il coviegne amener un araisonement a conclusion , qui sera esloignié et enosté de cele meisme cause et de la judicacion , le quel contendra ou son los ou le vitupere as aversaires ou amenra la malice de la cause .
Dou quel leu fera aucune chose d'afermance / ou de reprehencion , non mie en argumentant , mais en creissant par un amplefiement et alargissance .
Si aucuns cuide que ceste partie soit partie d'arraisonement , il li aferra qu'il l'ensive , quar les comandemenz d'acroistre et de loer et de vituperer avons nos donez en partie , et en partie seront donez quant lor leu sera .
Mais a nos ne plot de metre ceste partie en nombre , quar departir de la cause et desveer nos desplaist , si ce n'estoit par leu comun , la quel chose sera darrainement a dire dou material comencement .
Les los et les vituperacions ou les vituperes ne nos plaist mie a tracter decevreement , mais d'entremetre les en celes meismes argumentacions .
Ores dirons de la conclusion .
ICI COMENSE LA CONC , QUI EST LA SISEIME PARTIE DE L'ARGUMENTACION et  PRE LE NOMBREMENT .
La conclusion si est une eissue et determineison de tout l'araisonement .
Ceste si a treis parties : ennombrement , indignacion , complainte .
Le nombrement si est par le quel les choses qui sont dites espanduement et par diffusion , se constraignent en un leu et sont sousmises souz un regardement et une veue por l'achoison d'estre ramenteuses et ramenees en memoire .
Si ceste partie sera tous jors atraitee par une meisme maniere , l'on la porra veablement entendre qu'ele soit atraitee par un artefice et un afaitement .
Et se l'en la fera diversement et par variable ou treschanjable maniere , l'on porra ceste souspecion eschiver et ceste saoultance .
Por la quel chose , il covenra aucune fois en tel maniere faire , come maintes gens font , que , por legierement passer l'on yra atouchant chascune chose singulierement ; et ensi trespassera briement toutes les argumentacions .
Aucune fois tu diras cele chose avant , qui est plus fort et plus grieve , ce est quelz parties tu avras expostes en la partison , des queles tu avras promis a dire ; et ramenras en memoire par quelz raisons meismes tu avras confermee chascune partie .
Aucune fois tu demanderas de ceaus qui oient , quel chose est ce qu'il doivent voloir qu'ele lor soit demoustree ; en ceste guise : « Cele chose avons nos enseignee .
Cele chose explanons nos et manifestons » .
Et en tel maniere ensemble l'auditor retornera en memoire et cuidera que riens plus ne soit qu'il doive desirer .
Et en cestes manieres , com est devant dit , tu trespasseras aucune fois tes argumentacions decevreement ; aucune fois tu feras ce que plus artefious est et plus grief , que tu conjoindras les contraires aveuc les toues .
Et quant tu avras dite ta argumentacion , lors moustreras coment tu destruiras et esfaceras ce qui li sera porté ou mis encontre .
En tel maniere , par brieve compareison , la memoire de l'auditor se refera enterine de la confirmacion et de la reprehension .
Et il covenra treschangier cestes choses par autres manieres d'ovraigne ou d'ovrer , quar aucune fois tu porras nombrer de ta persone , que tu amonestes quel chose tu avras dite et en quel leu ; aucune fois tu porras entremener persone ou aucune chose , a qui tu adorras tout le nombrement .
Persone , en tel guise : « Quar se l'escrivain de la loy y est et il quiert et demande ensi icele chose de nos : “ Que doutez vos , que querez vos plus a dire , quant ce et ce vos soit demoustré ? ” Et de rechief , icy endroites , ausi come encontre la volenté / / de la persone , affera il autrement de trespasser toutes les argumentacions decevreement et de raporter autrement as partisons chascunes generaus manieres et de requerre autrement quel chose ele desire de l'auctorité et de faire autrement cestes choses par la compareison des soues argumentacions et des contraires .
La ou aucune chose sera entremenee , si l'araisonement sera adoné par le nombrement a aucune tel chose : a loy , au leu , a la cyté , a anciene ystoire .
En tel maniere : « Si les loys peussent parler , ne seroient quises cestes choses et demandees chiés vos : “ O juges , que desirez vos plus , quant ce et ce vos soit explané et fait manifest ? ” Et ensi sera il afferable d'uzer en ceste partie de totes cestes meismes manieres dessus dites .
Mais cestui comandement est comunaument doné au nombrement que de chascune argumentacion , por ce qu'ele ne porra de rechief toute estre dite , l'on doit eslire icele chose qui plus grieve et plus sentenciouse sera .
et tant briement com il porra , trespasse chascune chose , ensi qu'il soit avis que la memoire soit renovelee non pas l'araisonement .
CI DEVISE L'INDIGNACION , QUI EST LA SEGONDE PARTIE DE LA CONCLUSION .
L'indignacion si est un araisonement par qui l'on fait que grant hayne soit esmehue contre aucun home ou grant offencion ou corrous contre la chose .
En ceste partie ou maniere volons nos cele chose premierement entendre que l'indignacion peut estre faite et atraitee en tous ces leus que nos avons mis es comandemens de confermer .
Quar de cestes choses qui sont adonees a persones ou que sont adonees a besoigniez , chascuns amplifiemens et alargissances et chascunes indignacions peuent naistre .
Mais nequedent nos devons decevreement regarder et veyr celes choses qui peuent estre comandees especiaument de l'indignacion .
Le premier leu si est pris d'auctorité , quant nos amentevons de quant grant cure icele chose ait esté a deus nient mortelz ou a ceaus cui auctorité doit estre trop sentenciouse .
Le quel leu sera pris des aventures , des respons des deus , des poetes , des prophetes , des grans demoustrances , des merveilles / / et des miracles et de sifaites choses et semblables .
Encore il sera pris de noz greignors et noz majors , des rois , des cytez , des gens , de tres sages homes , de l'aconcelliement des veillars , et dou peuple et des escrivains des lois .
Le segont leu si est par qui l'en moustre par indignacion , aveuc un alargissement , a qui icele chose apartient : s'ele apartient a tous ou a la greignor partie , la quel chose est trop cruel ; ou s'ele apartient a soverains , si come sont ceaus de cui auctorité l'indignacion est prise , la quele chose est trop nient digne ; ou se ele apartient a ceaus qui sont igaus et pareilz par corage , par eur , par cors , la quel chose est trop iniqitose et contre droit ; ou s'ele apartient a soutains , la quel chose est trop orgueillouse .
Le tiers leu si est par qui nos demandons quel chose soit a venir se les autres facent icele meisme chose .
et moustrons ensemble que mout d'envious seront de ceste hardiece se l'on otroie a ceste chose .
De la quel chose nos moustrons quel mal soit a venir .
Le quart leu si est par qui nos / demoustrons que maintes gens alegres atendent quel chose sera establie et ordenee , que de ce que l'on otroiera a un , puissent de tel chose entendre quel chose lor soit aferable .
Le quint leu si est par qui nos moustrons que les autres choses qui sont mauvaisement establies , puisses entendue la verité , eles sont changees et peuent estre amendees .
Mais ceste est une chose que , se ele est une fois jugee , ne peut estre changee par autre jugement ne amendee par nule puissance .
Le sizeime leu si est par qui l'on moustre que ce qui est fait , est fait par aconseilliement et visouzeté .
et l'on ajouste ce que a maufait voluntaire ou de volenté ne covient pas doner pardon .
Mais a desporveance covient il tous jors otroier ou pardoner .
Le septisme leu si est par qui nos desdeignons ce que nos disons qu'il soit fait oscurement , cruelment , dehleaument et perversement , com euvre de tyrant , et par riche force de main poestive .
La quel chose est esloignee et enostee des loys et de l'igalable droit .
Le huitisme leu si est par qui nos demoustrons , cel maufait / / de qui l'on atraite et dit , qu'il n'est pas vulgaire ne comun ne chose que l'on face sovent , ne euvre de tres hardis homes , mais chose que bien cruelz homes ne barbarine gent ne feroient , non pas les orribles bestes sauvages et fieres ne la feroient mie .
Ceste chose ou tel chose si est que l'on fera ou l'en dira qu'ele soit faite cruelment contre pere et mere , contre filz , contre femes espouses , contre cousins , contre souples et humiles ; et se l'on prononcie et dit aucunes choses contre les anciens et les greignors d'aage et contre nos hostes , contre nos voisins , contre les amis , contre ceaus aveuc qui tu avras menee ta vie , contre ceaus chiés qui tu avras esté norri , contre ceaus qui t'avront enseignié , contre les mors , contre les cheitis , contre ceaus qui sont dignes de misericorde , contre les gentilz homes et nobles , contre ceaus qui ont uzé honor et reverence , contre ceaus qui ne peuent blecier autrui ne soi desfendre , si come contre enfans , contre viellars , contre femes .
Et de toutes ces choses si naistra / aigrement une indignacion ou desdeing qui porra esmovoir soveraine hayne contre celui qui avra corrompue et faite aucune chose de cestes choses dessus dites .
Le novisme leu si est par qui l'on met en compareison la chose de qui est la question , aveuques autres choses que l'on afferme por pechiez .
Et en tel maniere , par le mesprisement de celes choses , l'on peut moustrer de combien ceste chose de qui l'on atraite , est plus cruel et moins digne .
Le diseime leu si est par qui nos cuillons , aveuques le desdeignement et le blahme de chascun , toutes les choses qui sont ovrees en la besoigne a faire et qui ensuirent aprés la besoigne .
et par paroles metons la chose meismement devant les zeaus de celui chiez qui ele est dite , que ce qui est nient digne , li deust emprés ensi sembler , ausi come il y eust esté et veu presenciaument .
Le onzime leu si est par qui nos moustrons que celui a fait le fait a cui ne covenoit mie et a cui afferist et fust covenable de devoyer et d'estorber se un autre le feyst .
Le douzisme leu si est par / / qui nos desdeignons que a nos premierement soit avenue ceste chose ne onques mais ne fu uzé qu'ele avenist a autre .
Le tresime leu si est se l'on demoustre que l'outrage ou la felonie soit jointe aveuc injure .
Par le quel leu hayne est esmeue contre orgueil .
Le quatorzime leu si est quant nos demandons de ceaus qui oient , qu'il raportent noz injures a lor choses : si le fait apartenra a garsons , il contendra de lor enfans ; si a femes , de lor femes ; si as viellars , de lor peres ou de lor meres .
Le quinzime leu si est par qui nos disons que celes choses qui nos sont avenues , ne soloient pas sembler dignes de avenir as henemis .
Et de ces devant diz leus , ne s'en faut gaires , sera l'indignacion traite et prise mout sentenciousement .
Mais les parties de la complainte covenra il querre de telz choses qui vienent aprés .
CI DIT DE LA COMPLAINTE , QUI EST LA DARRAINE PARTIE DE LA CONCLUSION .
La complainte si est un araisonement qui aquiert la misericorde des auditors .
En cest araisonement covient il premierement faire le corage de l'auditour debonaire et misericordious , par coi il se puisse esmovoir plus legierement a la complainte .
Ceste chose nos covenra il faire des leus comuns , par les quelz l'on peut moustrer la force et la vertu d'eaus contre tous et la feblesse et l'enfermeté des homes .
Quant cest araisonement de complainte est oy et eu griement et sentenciousement , le corage des homes meismement se relasche et est erramment comparé et conquis a la misericorde , quant il regarde ou regardera la soue enfermeté en autrui mal .
Des ores mais disons des leus .
Le premier leu de misericorde si est par qui l'on moustre en quelz biens il avra esté et en quelz maus il soit ores .
Le segont si est qui est adoné ou departi en treis tens , par qui l'on demoustre en quelz maus il avra esté ou est ou sera .
Le tiers si est par qui l'on plore chascun domage , si come en la mort dou fiz l'on plorera son delit , les enfances de son fiz , s'amor , sa esperance , son solas , son norrissement .
Et si aucunes choses sont en ceste semblable maniere , si porront estre dites de chascun domage par la complainte .
Le quart leu si est par qui les laides choses , les humiles et les choses deliberales sont prononciees .
et l'on dira que l'on ne sera pas digne de l'aage , dou lignage , de l'eur , de l'anciene honor , des bienfais qu'il a eu ou qu'il avra .
Le quint leu si est par qui singulerement tous les domages , un et un , sont mis devant les zeaus de ceaus qui oient , que il lor puisse sembler , en oiant , ausi come se il veyssent la chose presenciaument , non pas soulement par paroles , et que il soient ensi mené a misericorde .
Le sizeime si est quant l'on moustre que aucuns sont es chaitivetez sans esperance .
Et quant ce avint qu'il esperassent aucune chose , ne lor est avenu soulement qu'il ne l'aient aquise , mais qu'il sont cheuz en soveraines chaitivetez .
Le septime leu si est par qui nos tornons semblable cas ou aventure a ceaus qui oient , et demandons que , quant il nos voient , il se doivent recorder de lor fiz , de lor peres et meres ou d'aucun autre qui lor doit estre chier .
La huitisme maniere ou leu si est quant nos disons qu'aucune / chose est faite qui ne covenait mie , ou qui nen est point fait qui covenoit a faire .
En ceste guize : « Je ne fui , je ne vy , je n'oy sa darraine voiz et je n'entendi pas quant son darrain esperit eissi » .
Encores un autre exemple : « Il est mort es mains de ses henemis .
Il jut , desenfoy , laidement en la terre des henemis , des bestes sauvages trayné et foulé longuement .
De l'onor comune n'ot il point en la mort » .
Le novisme leu si est quant l'on raporte sa parole et sa raison as choses mues et sans arme , si come se tu afaitasses la parole d'aucun a son cheval , a sa maison , a sa robe ; par les quelz choses le corage de ceaus qui oient et qui ont amé aucun , est durement esmeu .
Le dizeime leu si est par qui l'on moustre la soufraite et la mesaise et l'enfermeté d'aucune persone , et coment ele est soule et deguerpie .
Le unzime leu si est quant l'on recomande ses enfans ou son pere et sa mere ou son cors a ensevelir ou aucune autre sifaite chose .
Le douzime leu si est par qui l'on plore le departiment d'aucun .
Ce avient quant l'ome est decevré et departi de celui aveuc qui trop volentiers vivroit et demoreroit , si come de son pere , de son fiz , de son frere , de son famelier ami .
Le trezime leu si est par qui nos complaignons aveuc desdeignement que nos somes malement atraitez de ceaus qui ne le devroient pas faire , si come de noz prochains cousins , de noz amis et de ceaus a qui nos avrons bien fait et qui nos avrons cuidié qu'il nos devroient aidier et desfendre ; ou de ceaus qui ne sont pas dignes dou faire , si come de noz sers , de noz fiz , de noz sergens , de ceaus qui nos sont subgés et nos doivent estre souples et humiles .
Le quatorzime leu si est qui est pris par priere .
Au quel leu cil qui oient , en sont priez par humble priere et souple que il aient merci .
Le quinzime leu si est quant nos ne moustrons pas que nos complaignons nostre eur , mais de ceaus qui nos doivent estre chiers amis .
Le sezime leu et le darrain si est par qui nos moustrons que nostre corage est misericordious envers les autres .
Et si moustrons nequedent / qu'il soit amples et haut et soufrant de domages , et sera si aucune chose avenoit .
Quar soventes fois vertu et grandefiement , qui ont meur sen et auctorité , profitent plus a esmovoir la misericorde que ne fait humilité et priere .
Mais puis que les corages sont esmeus , il ne covenra pas demorer trop longuement en la complainte , car si come le rhethorien Apollinius dist : « Riens ne desseche plus tost que lerme » .
Assez est il avis que nos avons dit soufizaument et parlé de toutes les parties de l'araisonement de rethorique .
Mais por ce que la grandesse de ce volume s'estent plus loinz , des ores en avant dirons au segont livre iceles choses qui ensivent .
/ / CI COMENSE LE SEGONT LIVRE DE RETTORIQUE DE MARC TULLES CYCERON .
Jadis , quant les Crotoniciens , icele nacion de gent , florissoient de toutes habondances et estoient en Italie au comencement ou entre les premerains contez et tenus por beneurez , il vostrent enrechir de nobles paintures le temple de la deece Junone , qu'il cultivoient et honoroient trop religiousement .
En celui tens y avoit il un noble paintour , qui avoit nom Eracleoten Zeuxin , qui estoit tenu por le plus surmontant et le meillor de toz les autres paintors .
Cestui aloierent il par grant pris , et il lor painst au temple ce que il voloient et plusours autres tables aveuques , desquelz une grant partie est remese trusques a nostre memoire por la religion et la reverence dou temple .
Et por ce qu'il voloit que une ymage mue contenist en soi surmontant beauté de forme femenine , si dist qu'il voloit paindre l'ydel ou l'ymage d'Elene .
Les Crotoniciens l'oyrent volentiers por ce que il aveent entendu qu'a paindre cors de feme trop valoit il meaus et pooit plus de tous autres .
Et si pencerent ausi que , se en aucunes des manieres de son mestier estoit plus poestif d'ovrer et meaus entremetant , que en cele se travailleroit il mout curiousement de noblement ovrer et laisseroit en celi temple une noble euvre qui li seroit en memoire ; ne il ne furent pas deceus en lor cuidance .
Quar tout maintenant le devant dit Eracleoten Zeuxin lor quist et demanda s'il en avoient point de bien beles virgenes .
et cil le menerent erranment en la palestre .
Palestre si estoit apelé , et est encores , un leu establi a hanter les esforcemens des cors si come a luitier et a geter pierre et a user force de bras et de cors .
et tout leu qui est / / escole de sifaites choses peut estre ensi apelé .
Ou palestre si peut estre apelé autressi icy endroites « escole de sciences » .
Ileuques donques en l'escole ou de sciences ou d'autres hantemens , com est dessus dit , fu mené le paintour .
et li moustrerent mout de beaus enfans et richement dignes .
Quar un tens fu que les Crotoniciens surmontoient mout toute autre gent de forces et de dignitez des cors .
Et soventes fois raporterent il a maison les tres honestes victoires de l'estrif et de l'aatine de ceaus geus que l'on faisoit por la gloire des cyteyens .
Quant le paintour donques ot veues les beles formes et les beaus cors des enfans qui estoient en cele escole , et mout ententivement se merveillast de lor beauté , cil li distrent : « Les suers de ces enfans que tu vois sont chiez nos ; et par ces pues tu regarder de quel beauté celes sont .
- Bailliez moi donques , fist il , je vos pri et requier , de cestes virges que vos dites , les tres beles , que je puisse translater verité de vif exemple de creature en merveillous ymage et si paindrai ce que je vos ai promis » .
Adonques les Crotoniciens , / par comun conseil , amenerent ensemble toutes les beles virgenes en un leu et donerent pooir au paintour d'eslire celes qu'il vodroit ; et il en eslut sinc .
Les noms de celes sinc mout de poetes mistrent en memoire , por ce qu'eles furent esprovees de beauté et loees par le jugement de celui qui de beauté devoit estre jugierres verai .
Sinc en eslut il , quar il ne cuida pas qu'il peust trover soufizaument en un soul cors toutes les choses que il querroit a plaine beauté .
Quar , en les sengles choses et simples , riens n'en aorna Nature ni ne fist parfaite de toutes ses parties .
Ele done a un aucune chose de bien et li ajouste aveuc aucun mahaing ou domage , autressi come se ele otreast toutes les choses a un , n'en eust puis que doner as autres .
Cele meisme raison regardames nos , quant ce nos vint en volenté d'escrivre l'art de dire , et ne proposames pas un soul exemple qu'il nos covenist de necessité dire de ses parties , en quel que general maniere de l'art eles fucent ; mais assemblames tous les escrivains qui de cest art en parlerent , en un / / leu et cuillimes ce qu'il nos fu avis que chascun eust meaus comandé et plus profitablement .
Et ensi avons dit et fait de divers engins chascunes choses tres surmontans et tres dignes .
Quar il ne nos fu pas avis que cil qui sont dignes de nom et de memoire , en cest endroit deysent toutes choses clerement et tres bien , et toutevoies en distrent il aucune chose mout bien .
Por la quel chose ce semble folie de departir des biendiz d'aucun et de laissier ses bons enseignemens por aucun sien vice ; ou d'ensivre ses vices por aucun bon comandement qu'il auroit dit .
Se es autres estudes les homes vosissent eslire de maintes choses aucune tres profitable chose et amassent meaus ce faire qu'il s'adonassent a une soule chose certaine , il ne feroient pas faute , qu'il la lor covenist desfendre por greignor faute ; ne il ne parcevereroient es vices tant curiousement ; et de chose qu'il ne sevent ne s'en passereent mie aucune fois plus legierement .
Et se la science de cest art et de painture fust esté ygal en nos et en cel maistre paintor desus dit , ceste nostre euvre nos resplendiroit encores plus par aventure en sa maniere que cil ne feroit en sa painture .
Quar nos avons eu pooir de eslire de greignor abondance d'exemples que cil n'en ot .
Il pot eslire d'une cyté et de celui nombre des virges qui estoient adonques ; mais tuit cil , quiconques furent , qui de cest art en parlerent et qui premiers l'encomencierent ou darreniers jusques a ce tens d'ores , nos furent en pooir et en abondance d'eslire ce qu'il nos plaisoit d'eaus .
Et le soverain philozophe Aristot auna et mist ensemble en un leu tous les anciens escrivains de cest art , venant jusques a celui prince et maistre troveor Tysyas .
et les comandemens de chascun d'eaus par nom , lesquelz comandemens il avoient conquis et fais par grant cure , escrist il ensemble mout veablement et les esclarsist et les desnoa dilizaument .
Et en expondre les , en tant valut il meaus de ceaus qui les avoient trovez , par soeftié et brieftance de dire , que nul home qui les leust ne peust conoistre de lor livres que cil comandemens eussent esté onques lor .
Mais / / trestuit cil qui veulent entendre ce que ceaus comandent , a cestui retornent ausi come a un principal troveor et mout plus profitable esclarzisseour .
Et cestui si nos mist apertement au myleu soi meismes et tous ceaus qui devant li avoient esté , que par li nos peussiens conoistre et soi meisme et tous les autres .
Ceaus qui de ce devant dit philosophe descendirent , tout soit ce qu'il estudierent mout es tres grans parties de philosophie et mout y consumerent de paine , com cil avoit fait cui doctrine il ensivoient , toutevoies nos laissierent il mout de comandemens de l'art de dire .
Autres comandeours encores et maistres de dire eissirent d'une autre fontaine , qui autresi aiderent mout a dire au profit de cest art .
Quar en celui meisme tens que Aristot fu , il y ot un grant rethorien et noble qui avoit nom Isocrates .
L'art que cestui laissa nos ne trovons pas , mais bien trovons moinz comandemens de l'art de ces desciples et de ceaus qui erraument de ceste descipline sont eissus .
L'une de cestes deus fontaines dessus / dites repairoit mout en philosophie ; et toutevoies ele y metoit mout grant cure en cest art de rethorique .
Mais l'autre si estoit toute ententive et occupee en l'estudiement et les comandemens de rethorique .
De cestes deus escoles , ausi come de cestes deus diverses maihnees , les darreniers qui vindrent aprés , concuillirent toutes les choses qui profitablement lor sembloient estre dites , et des uns et des autres , et afaiteement a lor maistries et a lor ars , et forgierent ensemble un material comencement et general maniere de toute l'art .
Nos si avons aunez trestous et mis ensemble et ceaus qui sont devant diz et les autres dessus motis , tant com nos pomes .
et dou nostre aveuques meismes nos aucune chose en comun .
Et si celes choses qui sont exponues et mises en ces livres , tant com eles furent curiousement a eslire , tant ont esté studiousement esleues , certes il ne devroit point peser ne nos ne autres de nostre uizouze cure et de nostre soutillance .
Mais s'il est avis que nos ayons par aucune foleance trespassé le comandement d'aucun ou que nos / / ne l'avons pas ensiut assez soufizaument et bien , et aucun le nos moustre et nos enseigne , nos changerons legierement et volentiers la sentence .
Quar ce n'est pas laide chose de poi conoistre .
Mais de parceverer folement et longuement en poi conoistre ou en mesconoistre seroit laide chose , por ce que l'un , ce est le poi conoistre , si avient proprement de la comune feblesse et la fragilité humaine ; mais l'autre en avient dou vice et de la mauvaistié de chascun .
Por la quel chose nos dirons chascune chose sans nule affermance , querant ensemble et en cerchant doutousement , que ce n'aviegne de nos que , tandis com nos vodrions qu'il semblast que nos aions ceste petite chose assez parfaitement escrite et profitablement , que nos ne perdons icele chose qui est trop grant , ce est que nos n'assentons a dire aucune chose folement et orgueillousement .
Mais ceste chose porsivrons nos estudiousement en ce tens d'ores et en toute nostre vie , tant come le pooir que Deus nos a doné porra soufrir .
Des or mais qu'il ne soit avis que nostre araisonement voise plus loinz , si / dirons des autres choses qui sont a comander et a dire .
CI DEVISE ASSOMEEMENT CE QUI FU DIT AU PREMIER LIVRE et DOU TRAITEMENT DOU SEGONT .
Le premier livre donques si contient de l'esclarsissement dou material comencement de cest art : de l'office et de la fin et de la matiere et de ses parties .
Si contient il ausi les generaus manieres des controversies ou des plais et les treuves et les constitucions .
Des emprés contient il les parties de l'araisonement et toz les comandemens qui sont donez en eles .
Et si nos deymes ileuques de toutes les autres choses plus distinteement .
De la confirmacion et de la reprehencion deysmes nos amplement et plus espanduement .
Dont nos disons orendroit en ce segont livre et enseignerons les certains leus de confermer et de reprendre en chascunes generaus manieres de causes .
Et por ce qu'il fu dilizaument dit et esclarsi au premier livre coment et par quel guize il covenist a tracter les argumentacions , en cestui livre si dirons tant soulement iceles choses meismes qui sont trovees / / et les expondrons simplement en chascune chose et les exclarsirons sans nul aornement , ensi que de cestui livre l'on ne demande autre que les choses trovees et dou premier livre l'afaitement et l'aornance .
Por la quel chose , il covenra que l'on raporte cestes choses qui ores seront comandees , as parties de la confirmacion et de la reprehencion .
Il est mestier que toutes les generaus parties de l'art , ce est la demoustrative et la deliberative et la judiciale cause , se repairent et conversent en aucune maniere de constitucion des choses que sont avant dites et expostes , ou en une ou en plusors .
Et tout soit ce que ceste chose est ensinques , toutesvoies , quant ce est ensi que aucuns comandemenz peuent estre comandez comunaument de toutes choses , autres sont il et divers decevreement de chascune maniere , quar autre chose doit faire le los et le vitupere , autre chose le dit de sentence et autre chose l'acuzement ou le reuzement .
As jugemens l'on demande quel chose soit droite .
As demoustrances quel chose soit honeste .
As delivrances , si come nos cuidons , l'en demande quel chose soit honeste et quel chose profitable .
Quar les autres maistres cuidierent et jugierent qu'il covient expondre les profiz tant soulement en amonestant et en desamonestant la fin .
Les generaus manieres donques qui ont diverses fins et diverses eissues , ne peuent pas avoir uns meismes comandemens .
Ne ce ne disons nos pas ores que unes meismes constitucions n'en escheent , mais que un araisonement naist de cele meisme fin et de la general maniere de la cause qui apartient a la demoustrance la vie d'aucun ou au dit de la sentence .
Por la quel chose , nos repairerons or endroit en expondre et en esclarsir les controversies ou les plais en la judicial maniere des causes et des comandemens .
De la quel maniere maintes choses se porront translater et transporter es autres generaus manieres de causes par aucune semblable controversie ou plait qui sera entreploiee et entendue .
Et puis aprés si dirons decevreement des autres .
CI COMENSE LA PROVABLE CONSTITUCION DE LA JUDICIAL MANIERE .
Nos encomencerons de la provable constitucion et si metrons de li un tel exemple .
Un home si s'acompaigna en un chemin aveuc un autre qui aloit marcheander et portoit aveuc soi une quantité de monoie .
Il li comensa a parler d'une chose et d'autre , si com il avient soventes fois en voie .
Dont il avint ensi entr'eaus qu'il furent d'une volenté a cheminer ensemble celui chemin par compaignie .
Quant ce vint qu'il troverent une taverne , si entrerent enz et vostrent souper et dormir ileuques .
Quant il orent soupé , si dormirent ileuques meismes .
Le tavernier , qui puis fu trové et pris en autre malefice , ce dit l'on por voir , quant il vit cel autre qui avoit la monee , si s'averti .
Et de nuit , puis qu'il les senti ja forment dormir , si com il avient de persones travaillees et lassees , si s'aprocha a eaus et le glaive de celui qui estoit sans monee , li prist decoste et le desgayna et ocist cel autre et toli sa monee .
Le glaive tout sanglent remist en la gayne et s'en entra en son lit .
Celui par cui glaive le murtre estoit fait , se leva mout matin avant l'ajorner et hucha son compaignon plusours fois .
Et quant / il vit qu'il ne respondoit , si cuida qu'il fust durement endormi .
Il prist son glaive et quanque il avoit porté sur soi et s'en ala tout soul .
Le tavernier ne demora gaires aprés qu'il cria le murtre en son ostel .
et aveuc aucuns de ses ostes ala porsivre celui qui estoit eissu avant .
Au chemin le trova , le glaive li desgayna et le trova sanglent .
L'ome menerent il en la cité et le font coulpable dou murtre .
En ce fait , l'entencion dou blahme si est : « Tu l'as ocis » .
Le deboutement si est : « Je ne l'ocis pas » .
Des quelz deus la constitucion se fait , ce est la meisme question ; en ceste provable constitucion , la judicacion si est : « L'a il ocis ? » Ores expondrons et esclarsirons les leus .
Des quelz leus aucune partie eschiet en tout plait ou controversie provable .
Mais en l'exposicion de ces leus et des autres , il nos covenra ceste chose entendre que tous leus n'en escheent pas en toute cause .
Quar , si come tout nom nen est escrit de toutes letres mais d'aucunes , en tel maniere toute habondance d'argumens ne covenra pas en toute cause , mais / / aucune partie d'eaus qui sera necessaire .
CI DIT QUE LA CAUSE EST DEPARTIE EN DEBOUTEMENT DE CORAGE et EN PROVABLE RAISON .
Toute preuve donques doit estre prise de la cause , de la persone et dou fait meisme .
La cause si est departie en deboutement de corage et en provable raison .
Le deboutement de corage si est qui amoneste de faire aucune chose sans apencement , par un inordené esmovement de corage , si come amor , ire , maladie , ivresse et toutes les choses briement es queles il semble que le corage ait esté ensi affeit et inordeneement esmeu qu'il n'ot pooir d'esgarder la chose aveuques conseil n'aveuques cure .
et cele chose qu'il avra faite , plus l'avra il faite par un randonement de corage que par reposee volenté et apencee .
La provable raison si est un apencement dilizaument ordené et porveablement esgardé de faire aucune chose ou de non faire .
L'on dit que ceste avient quant il est avis que le corage a enseu aucune chose a faire ou a eschivé de non faire aucune chose por certaine cause ou achoison ; ausi come se l'en dira qu'aucune chose est faite por l'achaison d'amistance , / ou por l'achaison de vengier d'enemi , ou de paour , ou de gloire , ou de pecune ; ou , se nos embrassons generaument toutes choses , por l'achaison d'aucun profit a retenir ou d'acroistre le ou d'aquerre le , ou , par le contraire , por l'achaison d'aucun domage de geter ou d'amermer le ou d'eschiver .
Quar en l'une ou en l'autre maniere de cestes choses dessus dites , iceles choses escharront es queles l'en moustre ou peut moustrer que aucun domage est receu por achaison de greignor domage eschiver ou de greignor profit aquerre ou que aucun profit est trespassé por greignor profit aquerre ou por greignor domage eschiver .
Ce leu si est ausi come un fondement de ceste constitucion , quar nule chose ne preuve l'on qu'ele soit faite , se il ne moustre por quoi ele soit faite .
Quant l'accuseor donques dira qu'aucune chose est faite par le deboutement de corage , il doit grandefier cel deboutement et l'inordené esmovement de corage .
Et cele randenouse volenté doit il amplifier et alargir par paroles et par sentences .
Et si doit moustrer combien la force d'amor est grande , combien est grant le troblement / / de corage qui vient d'ire et de felonie ou d'aucune achaison de celes choses par les queles il dira que celui avra esté debouté qui la chose avra faite .
Il doit ausi icy endroites curiousement recorder plusors exemples de ceaus qui par semblable deboutement aient fait aucun pechié ; si doit user de semblances et desplier et esclarsir tel inordené esmovement de corage et tel torment et tel parturbacion qu'il ne semble merveille si le corage qui est esmeu par tel torment et troble , ait fait aucun pechié ou aucun grant mau .
Et quant l'accuseor ne dira pas que aucun avra le mal fait par deboutement de corage mais par provable raison , si doit moustrer quel profit cil avra eu en faisant cel mal ou quel domage il avra eschivé .
et ceste chose acreistra il en tant com il porra a ce qu'il semble que trop covenable achaison ait amonesté le pechié a faire .
Si l'achoison fu de gloire a faire le mau , si doit moustrer l'accuseour combien grant gloire cil cuida acquerre qui fist le mal ; si de seignorie , combien de seignorie ; si de pecune , combien de pecune ; si d'amistance , si d'enesmistances , autressi .
et briement , il doit sovrainement acroistre quanqu il dira qu'il soit achaison dou mal qu'il accusera .
Et ce li covenra il curiousement regarder qu'il sache metre avant non pas soulement ce qui avra esté en verité , mais ce qui plus forment avra esté en l'openion et la cuidance de celui cui il reprendra .
Quar ce ne fait rien , se aucun profit ou aucun domage ne fu ou rien est , se l'en peut moustrer que ensi fu avis a celui qui est repris ou accusé .
Quar l'opinion et la cuidance si dessoit les homes en deus manieres ; ou quant la chose est d'autre maniere qu'il ne cuident , ou quant ele n'avient mie ensi com il cuiderent .
La chose si est d'autre maniere quant ce qui est bien , cuident que il soit mal , ou , par le contraire , ce qui est mal bien ; ou ce qui n'est ne bien ne mal , il cuident qu'il soit mal ou bien ; ou quant ce qui est mal ou bien , il ne cuident qu'il soit mal ne bien .
Ceste chose est a entendre : se aucun nie qu'aucune monee soit meaudre et plus soeve et plus avant que vie de frere ou d'ami ou de son office , ce ne niera pas l'acuseour .
/ / Quar sovraine hayne et tote la colpe seroit raportee contre li qui nieroit ce qui tant veraiment et tant pitousement seroit dit .
Mais il doit dire qu'ensi lor fu avis ; la quel chose li covenra prendre des choses qui apartienent a la persone ; de la quele nos dirons aprés .
L'aventure de la chose si dessoit quant ele avient autrement que cil ne cuiderent qui sont repris et accusez , ensi come se l'en dit qu'aucun aura ocis un autre ou l'aura volu ocirre , quar il fu deceu par semblance ou par souspecion ou par fauce demoustrance ; ou qu'il ait ocis celui de cui testament il cuidoit estre heir et il ne l'est pas ; quar il ne covient pas regarder de l'aventure la pencee , mais par quel pencee , par quel esperance l'on a fait le malefice .
A regarder par quel cas ou par quel aventure l'on a fait le mal , ce n'apartient pas a la chose , mais par quel corage il a fait .
En ce leu , icele chose sera premiere et principale a l'accuseor , s'il porra demoustrer que la cause de faire a nul autre home ne fu .
Secondaire chose li sera ou segonde fois , s'il peut moustrer que nul autre home ne fu tant grande ne tant covenable .
/ Et s'il est avis que la cause de faire ait esté as autres , il doit moustrer que ou la puissance lor failli , ou la possibilité , ou la volenté .
La puissance lor faut se l'en dit qu'il ne sorent la chose ou que il ne furent present ou que il ne la porent faire .
La possibilité faut se l'on moustre que la raison et les aydeors et les aydes et quanque a la chose apartenra , defailloient a aucun .
La volenté faut se l'on dit et moustre que le corage d'aucun fu vuit et enterin et net de telz faiz .
Au darrain et a la parfin , les raisons que nos donrons au coulpable por sa desfence l'accuseor enclinera et les usera en afolant et en degastant a ce que il en oste les autres de la coulpe .
Mais ceste chose doit estre briement faite et vizouzement .
et mout de choses doivent estre menees ensemble en une qu'il ne soit avis qu'il accuse cestui por l'achoison d'autrui desfendre , mais qu'il desfende autrui por l'achaison de cestui accuser .
Et cestes sont les choses , ne s'en faut gaires , que l'acuseor doit faire et regarder en la cause .
CI DEVISE COMENT LE DESFENDEOR DOIT NYER et ANIENTIR LE DEBOUTEMENT DE CORAGE .
Le desfendeor si doit , par le contraire , premierement nyer et / / anyentir le deboutement de corage que l'accuseor aura acreu .
Et se il l'otroie , si le doit il descreistre et apetisier a son pooir ou moustrer et enseignier que n'est pas acoustumee chose que dou deboutement de corage naissent telz faiz .
Et en ce leu il demoustrera qué fu la force et la nature de l'affection et dou desirement par le quel l'on dira que le coulpable ait esté debouté a faire cele chose .
Et ileuques endroit pronunciera il et metra eissamples et semblances .
et despliera dilizaument la meisme nature de celui desirement et l'amenra , au plus legierement que il porra , a repozé endroit et bien paizible ensi que cele chose meisme soit ramenee , repozeement et par bonace , de cruel fait et trouble a une chose plus debonaire et plus soueve et , toutevoies , que l'araisonement soit afaitié au corage de celui qui oit et dedenz au sen de son corage .
Le desfendeor si desfermera les souspecions de la provable raison , se il die que il n'en y ot point de profit ou que le profit si fu petit , ou que il fu plus as autres que a celui qui l'esperoit , ou que il ne fu plus a lui que as autres , ou que / il li fu plus domage que profit ; ensi que la grandesse de celui profit qui est aquis , ne fu onques sans l'entendement de celui domage ou de celui peril qui est avenu .
Et ces meismes leus atraitera l'on en eschivant le domage .
Et si l'accuseor disoit que celui a aquis ce qu'il li sembloit estre profit ou qu'il a eschivé ce qu'il cuidoit estre domage , ja soit ce qu'il ait esté en fole opinion , le desfendeour si moustrera que nul home n'est tant fol que en tel chose puisse mesconoistre la verité .
Et si ce est otroié , cele chose ne sera point a otroier et moustrera ausi que cil ne douta pas que ce ne fust de son droit mais que il prova sans doute faus por faus et voir por voir ; quar se il eust douté , soveraine folie fust esté de lui que il , par le debotement de doutouse esperance , se fust mis en certain peril .
Tout autressi come l'accuseor en usera des leus dou desfendeour quant il enostera la coulpe des autres en tel maniere , quant le coulpable vodra oster le blahme de soi as autres ou contre autres , si doit user de ceaus leus qui sont donez / / a l'accuseor .
CI DIT DE QUEL LEU SERA PRISE LA PREUVE DE LA PERSONE .
La preuve sera prise de la persone , se l'on regarde dilizaument ensemble iceles choses que sont adonees a persones , lesqueles toutes nos esclarsimes au premier leu ou au premier livre .
Quar et dou nom se peut naistre tous jors aucune chose de souspecion .
Quant nos disons num , il est mestier que l'on entende autressi le surnom ou de lignage , ou d'aventure , car l'on entent a tracter dou certain et dou propre apelement de l'ome .
Si come qui diroit d'aucun que por ce est il apelé Chaut qu'il est de foleant et de soudain conseil ; ou qui diroit por ce donerent les Grifons paroles as homes neent sages que il fucent apelé Clodius ou Cecilius ou Mucius .
Et de la nature peut l'on traire aucune chose de souspecion : si come qui diroit , d'ome ou de feme , de quel cyté il est : de ceste ou de cele ; de quel greignors , de quel cousins , de quel aage , de quel corage , de quel cors .
et toutes les choses qui sont adonees a nature si apartienent a faire aucune preuve ou provable .
Et del norrissement l'on peut traire mointes souspecions , quant l'on demande coment est l'ome norri et chiés qui , et aveuc qui , et de qui ; et qui l'a enseignié ; et aveuc cui vit il , et par quel raison de vie , et par quel amor domesche , et en cui familiarité il vit .
De l'eur naist sovent l'argumentacion , quant l'on regarde se l'ome est serf ou franc , riche ou povre , noble ou nient noble , beneuré ou maleuré ; s'il ait esté en puissance ou est , ou sera ; ou , sans puissance ; et , briement , de toutes celes choses que l'on peut demander de l'eur .
L'abit ou l'aeance si est une absolute et ferm estant perfection de corage et de cors , si come est vertu , science et les choses qui sont contraires ; et quanque ce leu moustrera de souspecion , l'ajoustee cause le nos enseignera .
La raison de l'affection ou de l'esmovable changement de corage si done de soi clere preuve et veable ; si come amor , ire , moleste , por ce que lor force est entendue et l'en peut legierement conoistre quel chose doie ensivre de telz choses .
Por ce que l'estudiement si est un assidué et mout grant adonement de corage , / / qui est ajousté a aucune chose , faite aveuc grant volenté , l'en porra legierement traire de lui l'argumentacion selonc ce que la meisme matiere requerra en la cause .
L'on peut ausi traire dou conseil ou prendre aucune chose de souspecion , quar conseil si est une porpencee raison de faire aucune chose ou de non faire .
L'en peut ausi legierement veyr quel chose de souspecion il en porra traire des fais , des aventures et des araisonemenz a confermer la preuve ou la provable selonc ce qu'il sont trestous despartis en treis tens , si come est dit et esclarsi es comandemenz de la confirmacion .
Et ensi porra l'accuseor concuillir toutes les choses qui sont adonees a persones et assembler les en un leu et user de repreuvemenz .
Ici endroites la cause dou fait petit a de fermance se le corage de celui qui est ensifaitement accusé , ne soit mené a tele souspecion qu'il ne semble pas que il onques abominast de riens ou s'en esmaiast en tel coulpe faire .
COMENT L'ACUSEOR DOIT REPROVER LA VIE DE L'ACCUSÉ .
Quant l'on ne peut moustrer la cause por coi l'on aura fait le pechié dont il sera accusé / ou qu'ele n'en entrefu mie , ou , se ele fu , ele fu legiere et quant l'on moustre ou peut moustrer que le corage ne s'i ajousta point a raison inhoneste , lors n'apartient il de riens a reprover le corage d'aucun .
Por la quel chose l'accuseor si doit adonques reprover la vie de celui qu'il accusera , des faiz que cil aura fait avant et doit moustrer se celui fu onques avant entechié et enlacié en aucun pechié pareil .
Et si ce ne peut faire , moustre si celui fu avant en aucune semblable souspecion .
Et si ce peut faire , die que par aucune sifaite maniere et semblable a il esté esmeu de faire le mal en ausi grant chose , ou en greignor , ou en moindre .
Si come qui diroit : « Certes il fu a ce faire enduit et mené par monoie » , et l'en porroit lors dire et moustrer aucun fait d'avarice qu'il eust fait et porchacié en aucun de ses procés et de ses autres faiz .
Et ensi doit l'accuseor en toute cause ajouster la nature , ou le norrissement , ou l'estudiement , ou l'eur ou aucune chose de celes choses que sont adonees a persones , a cele cause par la quele il dira que aucun s'en sera esmeu a faire tel pechié .
Et , se il ne peut reprover le corage son aversaire de semblable ou par semblable maniere de blahmes et de coulpes , il li covenra qu'il le repreuve par dessemblable .
Quar se tu reprens aucun que par avarice fu mené a ce faire qu'il fist , et tu ne porras moustrer qu'il soit ou ait esté avoirs , moustre qu'il soit entechié d'autres vices et puis diras que l'en ne se doit pas merveillier si celui qui de telz vices est entechié ou fu et qui aura ensi esté covoitous , a fait ores tel avarice ou tel mal .
Quant l'on plus mesdira et amermera de l'onesté et de l'auctorité de celui qui est accusé et repris , de tant plus apetisera le pooir de toute sa desfence .
Et se l'en ne peut moustrer qu'il fust avis que le coulpable fust entechié d'aucun vice qu'il eust fait avant , l'on doit mener celui leu par qui les juges doivent estre amonestez qu'il ne cuident que le viel et ancien renom de l'ome apartiegne de riens a ceste chose , quar il celoit avant son pechié et or le fait estre manifest ou le commence a faire manifest ( por coi il ne covient regarder ceste chose de la vie qu'il a menee ça en arriere , més il covient reprover cele vie qu'il a jusques ores menee de ceste chose qu'il a fait ores ) , ou que avant il n'en avoit le pooir ou la cause de faire mau .
Et si l'en ne peut dire cestes choses , il doit dire ensi au darrain , quant il ne peut autre dire , qu'il n'est merveille se cil a ores premierement fait pechié ; quar qui veaut pechier , il est mestier qu'aucune fois encomence le mal a faire , quar sans comencement ne peut il estre .
Et se l'on mesconoist la vie de la persone qui est avant passee , ce leu doit il trespasser ; et por coi il le trespasse , si doit bien moustrer .
Et li covenra tout maintenant confermer l'accusacion par argumenz .
COMENT LE DESFENDEOR DOIT DESFENDRE LA VIE DE L'ACCUSÉ .
Le desfendeor si doit premierement moustrer a son pooir que la vie de celui qui est sifaitement accusé et par faus blahme , est mout honeste et bone .
Ceste chose fera il se il moustroit aucuns comunaus offices et bien coneus que cil avroit fait , si come s'il avroit bien fait vers son / / pere et sa mere , vers ses cousins , vers ses amis , vers ses prochains et ses necessaires , ou que il eust fait aucuns biens qui fucent nobles et a tart avenissent .
et il diroit que cil les eust fait aveuc aucun grant travail ou aucun grant peril , quant mestier fu por l'achoison de son office ou por la chose publique , ou envers son pere et sa mere , ou envers aucun de ceaus qui sont or endroit desus esclarzis .
Des emprés si doit moustrer que , se cil ne fu onques encombrez de covoitise a ce qu'il s'en departist de son office , il ne pecha pas .
Ceste chose sera plus affermee se l'en moustroit que , quant il avoit le pooir de faire aucune tel chose inhoneste sans paine ou sans paour de paine , il n'en avoit pas la volenté dou faire .
Ceste meisme maniere sera plus ferm et plus estable , se l'en peut moustrer que il fu avant net et enterin en cele general maniere dou mal en qui il est repris et accusé .
Si come , quant l'on est repris qu'il ait faite aucune chose por achaison d'avarice , et l'en moustroit que en toute sa vie ne fu onques covoitous de monoie .
Icy endroites doit / on metre avant , par grant fierté et par grief semblant cel desdaing , qui est ausi come joint a la complainte , par qui l'on peut moustrer que cel pechié est chaitivement cuidié et non pas dignement ; que , quant le corage d'aucun ait esté en toute sa vie esloignié et enosté de tous vices et ait esté chast et bon , grant iniquité est de cuidier qu'il puise estre debouté a faire mal par cele achaison , que cil font qui sont hardis et acoustumez de trabuschier en tricheries et en pechiez .
Trop est grevouse chose et domajouse a chascun prodome de cuidier ce et de faire jugement sans regarder la vie , qui est honestement passee et faite et a profité mout en tel tens , mais de soudain blahme et legier , qui peut estre legierement faint et forgié .
Quar si de la vie qui est avant passee , l'en vosist prendre garde , ele ne peut estre fainte a tens ne ne peut changier par aucune maniere .
Et se il en y a aucunes laidures en la vie devant passee par aucune cuidance , ou l'en doit dire qu'eles sont venues faucement en cele cuidance et par envie d'aucuns ou par mesdisance ou par fauce openion ; ou l'en dira qu'eles sont avenues par mesconoissance ou par necessité , ou par amonestance de juenesse , ou par aucun simple esmovement de corage sans malice ; ou l'en dira que ce fu en dessemblable maniere de vices qu'il soit avis que de tel coulpe le corage en est osté et net coment qu'il soit des autres .
Et se la laidure de la vie et le mal renom ne peut en nule guize estre assoagié et blandi par araisonement de paroles , l'en dira que l'en ne doit mie demander de sa vie ne de ses muers et ses coustumes , mais de celui blahme soulement de qui il est accusé ; por coi il covient metre arrier et laissier toutes les choses qu'il a avant faites et entendre a tracter icele chose qui li est ores encontre .
CI DIT COMENT L'EN PEUT TRAIRE LES SOUSPECIONS DOU FAIT MEISMES .
L'en peut traire les souspecions dou fait meismes , se l'amenistrement de toute la besoigne est essaié parfaitement de toutes ses parties et ses endrois .
L'en doit traire cestes souspecions en partie decevreement de la besoigne et en partie comunaument des persones et de la besoigne .
/ L'en peut traire de la besoigne les souspecions , si l'en regarde dilizaument les choses que sont adonees a besoignes .
Car si cestes choses sont regardees dilizaument , il est avis que toutes les generaus manieres des besoignes covienent et escheent en ceste constitucion et maintes parties de generaus manieres , non pas toutes .
Il covenra donques premierement veyr qué sont les choses qui se contienent aveuques la meisme besoigne , ce est que de la chose ne se peuent partir .
En cestui leu l'on doit assez dilizaument regarder que est ce qui fu fait avant la chose , dont l'esperance de parfaire est nee et le pooir dou faire est quis , et que est ce qui fu en la meisme chose a faire , et que est ce qui puis aprés ensuist .
Des emprés , quant l'on avra ce regardé , doit atracter la faisance de cele besoigne , car ceste est la maniere de celes choses qui sont adonees a la besoigne , qui nos est exposte et mise au segont leu .
En ceste maniere donques si devons regarder le leu , le tens , l'achaison , le pooir , si come lor force et lor senefiance de chascune est dilizaument despliee / / es comandemenz de la confirmacion .
Et por ce qu'il ne semble que nos riens n'amonestons icy endroites ou que il ne soit avis que nos redisons de rechief quant qui est dit meismes en la confirmacion , si moustrerons briement quel chose covenra regarder en chascune de cestes parties .
Au leu donques doit l'on regarder covenableté .
Au tens , longor et espace .
En l'achaison , profit et covenableté a faire .
En la faculté ou au pooir , l'on doit regarder l'abondance et la puissance de celes choses par qui l'on peut faire aucune chose plus legierement ou sans les quelz l'on ne peut riens .
Des emprés , au tiers leu , doit l'on veyr quel chose est joint et ajousté a la besoigne , ce est quel chose soit greignor , quel chose est moindre ou igaument grant ou semblable .
Et de cestes choses en est traite une provable si l'en regarde dilizaument coment l'on soloit atracter et faire les greignors choses et les maindres et les igaument grandes et les semblables a la besoigne .
En ce leu l'on porra veyr l'aventure dou fait , se bien curiousement se / done garde , ce est quel chose doit avenir de chascune chose , si come paour , leesse , turbacion ou troublement .
La quarte partie et le quart leu de ces choses qui sont adonees a besoignes , com nos avons dit dessus , si est l'ensivement ou l'ensiute .
En ceste partie l'on doit demander et enquerre les choses qui , la besoigne faite , ensivent tout maintenant ou d'espace .
Ileuques verrons nos qué sera la coustume de cel fait , qué loy sera , quel ovraigne et quel artefice ou l'usage de cele chose .
Si porrons ausi veyr si les homes la hantent , ou se il la loent , ou se il la blahment , ou se il s'en courroucent d'endroit li .
Et de toutes ces choses l'on peut traire aucune chose de souspecion .
Il en y a aucunes souspecions qui seront traites et prises comunaument des choses qui sont adonees a besoignes et a persones .
Quar maintes choses sont de l'eur et de la nature et dou vivre , ou dou norrissement , et de l'estudiement et des faiz de l'aventure , des arraisonemenz , dou conseil et de l'ayance dou corage ou del / / cors , qui apartienent a celes meismes choses qui peuent faire la chose creable ou descreable , et si sont jointes aveuc la souspecion dou fait .
Quar en ceste constitucion covient enquerre meismement et demander s'aucune chose peut premierement estre faite ; des emprés de qui autre peut estre faite , puisses de la faculté ou do pooir de qui nos avons dit devant ; des emprés si ce soit pechié que mestier fu de repentir .
Encores doit l'on demander se l'on avoit esperance de celer le mau et si n'estoit pas necessité , que cele chose fust faite , ou si necessité fu qu'ele fust ensi faite .
De qué choses partie apartient au conseil qui est adoné a persones ; l'en peut veyr , si come en cele cause se contient , laquele nos exponimes et esclarsimes devant au comencement de ce livre de deus compaignons .
Ileuques doit l'on entendre ce qui fu fait avant la chose : que cil s'ajousta au chemin tant familierement a cel autre , que il li parla , qu'ensemble se herberja et soupa .
En la chose doit l'on entendre la nuit et le dormir ; emprés la chose , que / soul s'en eissi , que il laissa tant familiere compaignie et de corage droiturier , et de ce qu'il ot le glaive sanglent .
Partie de cestes choses apartient a conseil , quar l'on demande ici leuques , ou peut demander , s'il est avis que la raison dou faire fu dilizaument eue et porpencee , ou ensi folement et negligenment qu'il ne semble mie voir que nul home se fust entremis tant folement en malefice faire .
En la quel chose l'on quiert et demande non pas par quel autre maniere ce peut estre fait plus profitablement ou de l'eur aministré .
Quar sovent avient que , se les aydes de la monee et les aidors defaillent , il ne semble pas que la puissance dou faire fu .
Et par ceste guize , se nos regardons bien dilizaument , nos porrons apertement entendre coment se partent entre soi les choses qui sont adonees a besoignies et celes choses qui sont adonees a persones .
Icy endroit n'est pas legiere chose ne necessaire de distinguer quel chose il coviegne l'accuseor atracter et coment , come es parties dessus dites , ne le desfendeor autresi .
Necessaire chose n'est ele pas por ce que la meisme matiere ou la chose enseignera quel chose soit covenable en chascune cause qui sera mise et esclarsira ce et moustrera a ceaus qui ne cuideront mie qu'il doivent icy trover totes les choses trespassees , mais qui metront en comun une meene entendance par maniere de compareison a celes choses qui sont comandees .
Legiere chose n'est ce mie de desplier de tant de choses , ce qui n'a point de fin , et d'esclarsir le , de chascune chose , en une et autre partie , quar cestes choses se troveront autre fois autrement covenables es parties d'autre cause .
Por la quel chose il covenra bien prendre garde de ces choses que nos avons expostes et dites .
Si le corage de chascun voloit sovent et dilizaument atracter son racontement de l'aversaire et de la faite besoigne , il porra escheyr mout legierement a la treuve .
et en despliant et desliceant les parties , porra il veyr ce que chascune partie avra de souspecion , ce est por coi , par quel conseil , par quele esperance de parfaire soit faite chascune chose ; por coi par ceste maniere plus que par cele ; por coi l'a plus faite cestui que celui ; por coi n'en y ot aydeor au fait , ou por coi cestui plus c'un autre ; por coi n'i ot il compaignon consachant ou consentant , ou por coi y ot il nul , ou por coi cestui ; et por coi ceste chose fu faite avant ; por coi ceste ne fu faite avant et por coi en ceste meisme besoigne , ou por coi aprés la besoigne ; ou ce est fait par vizouzeté de malice , ou quel chose a enseu cel fait ; et si l'araisonement soit ferm estant ou aveuc chose ou aveuc soi ; et si cestui signe est de ceste chose ou de ceste et de cele et , par aventure , meaus de l'une et de l'autre ; quel chose est faite que ne covenoit faire ou non faite que covenoit faire .
Quant le corage avra veu ensemble et regardé par ceste entencion toutes les parties de toute la besoigne lors li venront au mileu iceaus meismes leus qui choizis et gardez , de qui nos deymes avant .
Et adonques naistront argumenz , qui de chascune partie singulerement , que de parties conjointes , / / les quelz argumens se repaireront et converseront , partie en provable maniere general et partie en necessaire .
Bien aprochent et entrent soventes fois a la provable les questions des tormenteors ou des retorseors , les tesmoignages et les noveles , contre les queles l'accuseor et le desfendeor doivent toutes choses retordre au profit de lor cause par semblable voie de comandemenz .
Quar il covenra mener ou traire les souspecions et de question et de tesmoignage et de noveles par aucune igale raison si come de la cause et de la persone et dou fait .
Por coi il nos est avis que ceaus errent qui cuident que ceste maniere de souspecions n'en a mestier d'artefice et qui cuident que autrement est a comander de ceste maniere que de toute provable .
Quar toute provable doit estre prise de ces meismes leus dessus dis .
Et la cause de celui qui avra dit aucune chose en question , et de celui qui avra dit en tesmoignage , et de cele novele , et la verité seront trovees de ces meismes adonemenz .
CI DEVISE QUELZ ARGUMENZ SONT APELEZ LEUS COMUNS .
/ En toute cause une partie d'argumenz est jointe a cele cause soulement qui est dite et de li est ensi traite et menee que decevreement de cele ne porroit pas assez covenablement estre transportee ou translatee en toutes les causes de cele meisme general maniere .
Partie si est mout vague et afaitee ou en maintes causes ou en toutes de cele meisme general maniere .
Ses argumenz donques qui peuent estre transportez en mout de causes , nos apelons leus coumuns .
Quar le leu comun si contient ou un amplifiement et alargissance de chose certaine , si come qui vodroit moustrer que cil qui avroit ocis son pere seroit digne de trop grant torment ( de ce leu ne peut il user se la cause n'est aleguee et esprovee ) , ou il contient l'amplifiement de chose doutouse , qui a , par le contraire , provables raisons d'argumenter , si come « il covient croire a souspicions » et , par le contraire , « il ne covient pas croire a souspecions » .
Une partie des leus comuns est atractee et menee par indignacion ou par complainte , des queles fu dit avant et esclarsi ; et partie par / / aucune raison provable de deus endrois .
Quant l'araisonement est distingué , si est il enluminé par la distinction et esclairé , mais ce avient a tart en amener et traire les leus comuns et aucun leu la ou cil auditor sont ja plus certains et les argumenz sont confermez .
Quar lors est otroiee a dire une chose comune , quant aucun propre leu de cause est dilizaument atraité et le corage de l'auditor se renovele a celes choses qui demorent a dire ou il s'esveille et se relieve puis que toutes choses sont ja dites .
Tous les aornemenz d'eloquence qui sont raemplis de soeftié et de meurtance , et toutes les choses qui ont aucune dignité en la treuve des paroles et des sentences , si doivent estre desposez et ordenez es leus comuns .
Por la quel chose les leus comuns de plusors rethoriens ne sont mie ensi come des causes .
Quar nul home ne porra mie bien aorneement et sentenciousement atracter les leus comuns selonc ce que lor nature desire , se il n'avoit acquise par mout d'usance grant habondance de paroles et de sentences .
Nos avons dit ce qui est dit comunaument de / toute general maniere de leus comuns .
Ores dirons quelz leus comuns soloient escheyr en la provable constitucion : il covient croire a souspecions et ne covient pas ; il covient croire a noveles et ne covient pas ; il covient regarder la vie avant passee et ne covient pas ; qui en cele chose avra pechié est de cele meisme cause et non est pas de cele meisme cause que ceste chose a il perdue , ce dit l'on ; il covient meismement regarder la cause et ne covient .
Ces leus comuns , et s'aucuns autres de cel guize naistront dou propre argument , si doivent estre ramenez es contraires parties .
Certain leu est de l'acuseor par qui il acroist la cruauté dou fait , et un autre en a par qui il nie qu'i ne covient avoir merci des mauvais .
Le leu dou desfendeor si est par qui il moustre aveuc desdeing le decevement des acuseors ; et un autre en a par le quel , aveuque complainte , il en acquiert misericorde et merci .
Ces et les autres leus comuns si sont pris de ceaus meismes comandemenz dont les autres argumentacions sont prises .
Mais celes si sont atractees plus soutilment et par / / plus ague maniere et plus tenve , et ces si sont atractez plus aorneement et plus sentenciousement que par surmontans paroles que par sentences .
Quar en celes , ce est es argumentacions , la fin si est que cele chose que l'on dit soit veue veraie ; et , se il covenoit en ces leus ceste meisme chose veyr , la fin toutesvoies si est ample et large par aornees paroles et sentenciouses .
Trespassons des ores mais a l'autre constitucion selonc ce que eles sont ordenees au premier livre .
ICI COMENSE LE PLAIT DOU NOM QUI EST APELÉ CONSTITUCION DIFINITIVE .
Quant le plait donques est dou nom , por ce que la force et la significacion dou nom ou de l'apelement est a defenir et a descrivre par paroles , l'en l'apele constitucion difinitive , si com est dessus dit au premier livre .
A l'exemple de ceste maniere de constitucion si metons ceste cause qui vient aprés .
Flaminius , celui qui , tandis com il fu consel , atraita malement la chose publique en la segonde bataille d'Aufrique , quar il fu puis maistre chevetaine et jugierres dou peuple , maugré le conseil des sages anciens / et contre la volenté de tous les majors , par decevement si donoit et comandoit la loy agrariaire , ce est loy des chans , au peuple .
De cestui avint ensi que , si com il tenoit conseil au peuple dedenz le temple , son pere le departi ou le formena malement dou temple .
Or est il apelé coulpable de la maysté , ce est de la grandesse de la seignorie , qu'il a blecee et mal atractee .
L'entencion donques si est : « Tu amermas la maysté , quar le chevetaine dou peuple formenas dou temple » .
Le debotement de l'entencion si est : « Je n'amermai pas la maysté » .
La question si est : « A il amermee la maysté ? » La raison si est : « Je ai uzé , fait il , dou pooir que je avoie en mon fiz » .
La desfermance de la raison si est : « Celui qui par une puissance paternel , qui est privee , et par soi desferme la puissance de la seignorie chevetaine ou dou peuple , si amerme la maysté ou la grandesse de la seignorie » .
La judicacion si est : « Amerme celui la maysté de la seignorie qui uze de la puissance paternel contre la puissance de seignorie ? » Il covenra que l'on aporte a ceste judicacion toutes les argumentacions .
Et por ce que aucuns ne cuideroit mie par aventure que nos entendons qu'autre constitucion eschiet en ceste cause , sachiez que nos ne prenons ores fors cele partie soule de la quele nos avons a comander .
Mais quant toutes les parties seront despliees en ce livre , si chascun voloit en toute cause dilizaument entendre , il porra veyr toutes les constitucions et lor parties et les controversies , si par aventure aucunes escherront en eles ; quar de trestoutes escriverons nos .
Le premier leu donques de l'acuseor si est de demander et enquerre la brieve et aperte desfenicion de celui nom dont tout le mesfait apent , et selonc l'opinion des homes ; ce est de descrivre le et d'esclarsir briement et apertement et de la cuidance des homes .
En ceste guise : « Amermer la maysté , si est detraire et apetisier aucune chose de la dignité ou de l'alargissement ou de la puissance dou peuple ou de ceaus a qui le peuple a doné pooir » .
Si ceste chose est exposte briement par plusors paroles , tu la dois confermer de raisons et moustrer qu'ele soit en tel maniere com tu l'avras descrite et deffenie .
Puis il covenra que tu ajoustes le fait de celui qui sera acusé a cele chose que tu auras defenie et descrite ; et de cele chose ou de cele parole por cui achaison tu avras moustree l'amermance de la maysté , tu enseigneras que ton aversaire ait amermee la maysté .
Et tout ce leu confermeras tu par le leu comun , par le quel leu tu accroistras aveuques desdaing la cruauté de celui fait ou la indignité , ce est coment ce fu indigne chose , et briefment toute la coulpe .
Puis aprés si desfermeras la descripcion et la definicion des aversaires .
Ce feras tu si tu mostreras qu'ele soit fausse .
Et ceste chose porras tu traire et prendre de l'opinion et de la cuidance des homes , quant tu bien te prendras garde coment et en quelz choses les homes seulent user cele parole en acoustumance d'escrivre ou de araisoner par preuves et par raisons .
Encore porras tu desfermer l'esprovement de cele descripcion si tu moustres qu'ele soit laide et nient profitable et si tu moustres que d'otroier cele chose aucuns domages ensivront .
Ceste chose en trairas tu et prendras des parties d'onesté et de profit des quelz nos en dirons et expondrons es comandemens de la delivrance .
Et ceste chose se porra faire autresi se nos metons en compareison la desfenicion des aversaires aveuques nostre difinicion et si nos mostrons que la nostre soit veraie , honeste et profitable et de cele des aversaires tout le contraire .
Nos querrons choses qui seront semblables a greignor besoigne ou a maindre ou a ygale , dont nostre descripcion sera affermee .
Et si plusours choses seront a deffenir , si come s'aucun queroit : « Cil qui avra emblé vaisselement de sacré leu privé , est il larron ou sacrilege ? » Lors si devons user de plusors distinctions ; des emprés devons atracter la cause par semblable raison .
Mais le leu comun doit estre atracté contre la malice de celui qui s'esforcera de doner malement a soi et orgueillousement non pas soulement la puissance des choses , mais autressi des paroles , qu'il puisse faire ce qu'il vodra et , ce qu'il fera , qu'il le puisse apeler par tel nom com il vodra .
Le premier leu dou desfendeour si est meismes la brieve et aperte descripcion dou nom selonc l'opinion ou de l'opinion des homes .
Par ceste guise : « Amermer la maysté , si est aministrer aucune chose de la chose publique quant l'en non a le pooir » .
Des emprés le desfermance de ceste descripcion si doit estre par semblables exemples et par raisons .
Puis si doit le desfendeor dessevrer son fait et departir de cele diffinicion .
Aprés si doit uzer dou leu comun par qui il peut acroistre le profit ou l'onesté dou fait .
Puis emprés doit il reprendre la definicion des aversaires .
Et ce doit il faire et peut de tous ces meismes leus que nos avons escris et donez a l'accuseor , et de ces peut il aprés les autres choses mener et metre avant , fors le comun leu .
Quar le comun leu dou desfendeor sera par le quel il desdeignera l'accuseor et dira que il s'esforce de destorner les choses et convertir et de changier les paroles a la cause ou por la cause et l'achaison de son peril .
Quar iceaus leus comuns qui sont pris ou por l'achaison de demoustrer l'adevance des accuseors , ou por l'achaison d'aquerre misericorde ou desdeigner le fait , ou por l'achaison d'espoenter , si sont menez et mis avant de la grandesse dou peril , non pas de la maniere de la cause .
Por la quel chose il n'en escheent mie en toute cause mais en toute general maniere de cause .
Nos feymes més mencion d'eaus en la provable constitucion .
Et quant la cause requerra , nos userons de l'ormeiné .
CI COMENSE LA CONSTITUCION TRANSLATIVE .
Quant il est avis que l'action ou l'ovraigne a mestier de translacion ou de muance , que cil n'en atracte pas qui devroit atracter ou aveuque qui il devroit atracter , ne chiez ceaus qui li covient atracter , ne par cele loy , ne par cele poine , ne de cel blahme , ou en celui tens qui li covient , la constitucion est apelee translative .
Se nos bien querons et bien encerchons chascunes manieres de translacions , mout d'eissamples nos sont mestier de ceste constitucion .
Mais por ce que la raison des comandemenz est semblable , si trespasserons la multitude des exemples .
Et par mout de causes / ou d'achaisons en avient autresi en nostre acoustumance que les translacions en escheent plus tart .
Quar maintes actions ou ovraignes sont forcloses et enostees par les excepcions et les enostances des juges et de ceaus qui sont princes conseilliers et desfendeours dou peuple et nos avons un droit civil ordené et establi en tel maniere que cil choit de la cause qui ne l'atraite ensi come il doit et com il i covient .
Por la quel chose les translacions repairent aucune fois en droit .
Et ileuques l'on requiert et demande excepcions et , par aucune guise , l'en done puissance d'atraiter , ileuques l'en establist tout comencement des jugemenz privez .
Mais les translacions en ceaus jugemenz en escheent plus a tart et nequedent , s'aucune fois escheent , eles sont teles et de tel guize que par soi moinz en ont d'affermance , mais l'on les conferme par aucune autre constitucion que l'en prent .
Si com en un tel jugement il avint que le nom d'un maufaitour fu descovert et accuzé , et por ce que il fu souzescrit et accuzé en cause / / de murtre de pere , il fu pris et entendu hors d'ordenement ou d'ordenance .
En ceste accusacion uns autres blahmes sont confermez par garenz et par argumenz , mais dou murtre paternel l'on n'en fist fors que mencion soulement .
Mout covient que le desfendeour parmaigne longuement en ceste chose a desregner vizeusement sa cause , quar quant de la mort dou pere n'y a riens confermee ne demoustree , trop est indigne chose et grant mal de tormenter celui qui est ensi accusé , par cele paine que l'on tormente les murtrisseours de pere .
Et ce meisme covient faire qu'il ne soit dampné , quar le nom est souzscrit a cele cause et par cele chose l'a l'on pris hors d'ordenance .
Se il ne covient donques le coulpable tormenter par cele poine , il ne le covenra donques dampner , quar cele poine de necessité doit ensivre la dampnacion .
Icy endroit , en treant ou en menant de la translative maniere la muance de la poine , le desfendeor si desfermera toute l'accusacion .
Et toutesvoies en desfendre les autres blahmes , confermera il la translacion / par la provable constitucion .
Ayons un tel exemple de translacion qui est mis en cause .
Il avint que homes armez alerent a faire force contre autres .
Cil lor furent prest et apareilliez encontre , autresi armez .
Et quant ce vint a l'assembler , un de ceaus armez copa la main par son glaive a un Romain a cheval qui li vint encontre .
Cil qui a la main copee se claime de l'injure .
Celui de qui la clamor est faite , si demande dou juge excepcion , et « hors de l'excepcion , ce dit il , l'en li feroit prejudice , ce est tort ou enpeeschement et destorbement de sa cause » .
Cestui qui fait la clamor demande pur jugement .
Celui de qui la clamor est , si dit qu'il li covient metre excepcion .
La question si est : « Doit l'on metre excepcion ou non ? » C'est a dire : « Doit on oster dou jugement ou non ? » La raison si est : « Il ne covient pas faire prejudice au jugement de cel malefice dou quel la question est entre telz homecides ou entre telz maufaitors privez » .
La desfermance de la raison si est : « Les injures sont telz et de tel guize que trop est indigne chose se l'on ne faisoit tout maintenant jugement d'eles » .
La judicacion si est tele : « La cruauté des injures est ele de tant de cause que , se l'on jujoit de li , l'en feroit prejudice d'aucun greignor malefice , dont ou de qui le jugement seroit acquis et fait ? » Et cestui si est l'exemple .
En toute cause covenra enquerre et demander d'un et d'autre quel chose il coviegne atracter ou jugier ou establir de cele chose , et de qui et par qui et coment et en quel tens .
Ceste chose covenra prendre des parties de droit , des queles nos dirons aprés .
Et de la covenra raisonablement aprover que l'en souloit faire en semblables choses et veyr se par malice l'en faint une chose et autre fait , ou se par folie ou par necessité l'on ne peut en autre guize faire n'atracter , ou si l'action est establie ou le jugement por l'achaison de faire en tel maniere , ou se la chose est atractee et faite droitement sans nul sifait achaisonement com est dessus dit .
Le leu comun contre celui qui la translacion meine avant , si est : « Fuyr le jugement et la poine , quar il ne se fie point en sa cause » .
Parturbacion et troblement vient , / ce peut l'on dire , de la translacion comune si la chose n'est atraitee ne faite ou ne vient en jugement en tel maniere com il covient , ce est a dire s'ele est atractee aveuc celui qui ne li covient pas , ou par autre poine , ou par autre blahme et par autre tens que ne li covient pas .
et ceste raison apartient a la parturbacion et au troublement de tous les jugemenz » .
Cestes treis constitucions donques , qui nen ont parties , seront atractees a ceste guize dessus dite .
Veons ores la general constitucion et ses parties .
CI COMENSE LA CONSTITUCION GENERAL et DEVISE LES SOES DEHUES PARTIES .
Quant l'on a otroié le fait et le nom dou fait et l'on n'i met neis un plait d'action encontre , mais l'on demande soulement et enquiert le droit et la nature et la maniere et la qualité de cele meisme besoigne , si est apelee constitucion general .
Ceste si a deus premieres parties , si come il nos est avis et le deymes au premier livre , ce est la negocial et la juridicial .
CI DEVISE DE LA NEGOCIAL QUI EST LA PREMIERE PARTIE DE LA CONSTITUCION GENERAL .
La negocial si est cele qui , en la meisme besoigne , dou droit civil a en soi plait en / / treplié .
et si est tele : Un home si fist de son orfenin fiz son hoir .
L'orfenin si morut ainz qu'il venist en sa tutele ou a compliment d'aage .
De cel eritage qui a l'orfenin escheoit est ores le plait entre ceaus qui sont segont hoir au pere de l'orfenin et entre les cozin de l'orfenin .
La possession des estables si est des segons hoirs .
L'entencion des cousins si est : « Nostre est la pecune de la quel nostre cousin ne fist point de testament » .
Le deboutement si est : « Mais nostre , qui somes segont hoirs par le testament dou pere » .
La question si est : « Des quelz est ele d'eaus ? » La raison si est que les segons hoirs dient : « Le pere si fist testament et a soi et a son fiz endementres qu'il fu orfenin .
Les choses donques qui furent dou fiz par le testament dou pere , il est mestier qu'eles soient nostres » .
La desfermance de la raison si est : « Mais le pere escrist le testament a soi et comanda et establi le segont hoir a soi , non pas au fiz .
Por la quel chose riens , fors ce qu'il mist et se treuve en son testament , ne peut estre vostre » .
La judicacion si est : « Porra l'on / deviser et faire testament de la chose de son orfenin fiz et les segons hoirs dou pere sont il hoir de son orfenin fiz ? » Cest amonestement n'est pas estrange qui a mout de choses apartient et n'est pas dit soulement ici ou jusques cy ou en nul leu .
Il y a causes qui ont plusors raisons en simple constitucion .
La quel chose avient quant ce qui est fait ou qui est desfendu peut sembler droit ou provable de plusors causes si come en ceste meisme cause desus mise .
Posons que ceste raison soit des hoirs : « Plusors hoirs ne peuent pas estre d'une monoie par dessemblables causes ou de dessemblables causes ; ne ne fu onques fait que deus hoirs , l'un par testament et l'autre par loy , fucent d'une meisme pecune ou monoie » .
La desfermance sera ceste : « Non est pas une monee , por ce que une autre estoit ja de l'orfenin par escheit , de la quele nul n'estoit encores escrit hoir en celui tens au testament , s'aucune chose fust avenue de l'orfenin ; de l'autre ausi la volenté dou pere , qui est ores mort , valoit trop , qu'il otreoit as hoirs de l'/ / orfenin quant il seroit mort » .
La judicacion si est : « Fu ele une pecune ? » Et se l'on veaut user de ceste autre defermance , si dira ensi : « Bien peuent estre plusors hoirs d'une monoie ou pecune de dessemblables causes » .
Et de ce meisme peut naistre judicacion : « Porront estre plusors hoirs d'une meisme monoie par dessemblables manieres ? » En une constitucion donques avons entendu coment il peut avoir plusors raisons et desfermances de raisons , et coment , por ce , l'on peut faire plusors judicacions .
Veons ores les comandemenz de ceste maniere .
Se aucuns ou plusors se doutent , en unes et autres raisons dessus dites ou en toutes autres qui porreent avenir , coment le droit en est , si devons regarder de queles choses le droit parmaint .
Il est avis donques que le comencement de droit si est mené et vient de nature .
Il me semble qu'acunes choses sont qui , de la raison de profit qui nos est ou clere ou oscure , sont parvenues en acoustumance .
Puis aprés eles sont esprovees de coustume ou de verité et sont veus profitables , / si sont eles afermees par loys ; et ce est droit de coustume .
Le droit de nature , se m'est avis , si est ce qui nos resourt et vient par une vertu naturel , non pas selonc l'opinion ou cuidance , si come religion , pitié , grace , vengement , reverence et verité .
Religion apelons nos reliement de corage et de cuer en la paour de Deu et en son sacrefice et sa sainteté et quanque il li apartient .
Pitié si est qui nos amoneste de garder devotement office vers nostre pays ou envers noz peres et noz meres ou envers cousins et prochains .
Grace si doit estre tenue et gardee en la memoire et au reguerredement d'offices et d'onor et d'amistances .
Vengement si est par qui , en desfendant ou en venjant , nos en ostons et rebotons de nos force , injure et outrage , et des nostres et de ceaus qui nos doivent estre chiers ausi et par qui nos punissons les pechiez .
Reverence si est par la quele nos devons honorer et cultiver ceaus qui valent meaus de nos et sont plus avant par aage ou par sens ou par honor ou par aucune dignité .
Verité si est / / par la quele nos aydons et conseillons que riens ne se face autrement que nos l'aurons confermee , ou qu'ele ne soit faite ou qu'ele ne soit a faire .
Les drois de nature sont mainz requis et demandez a ce plait , quar il ne repairent point en ce droit civil et si sont enostez de l'entendement vulgal ou comun mais sovent les peut on metre avant a aucune semblance ou alargir et amplefier la chose .
L'en cuide et croit que le droit de coustume si est cele chose que l'ancieneté a comprovee par la volenté de tous sans loy .
En cest endroit si devez entendre qu'aucuns drois sont qui sont ja certains por ancieneté ; en la quele maniere mainz autres en y a dont lor greignor partie les juges ont acoustumé de dire .
Et aucunes manieres sont de droit que sont ja faites certaines par acoustumance ; ceste maniere si a treis menbres : covenant , igal et jugié .
Covenant si est cele chose qui est encovenancee et plevie entre aucuns , la quel chose est tant tenue por juste et por droituriere que l'en dit / qu'ele vaut meaus de droit .
L'igal si est qui est igalable en toutes choses .
Le jugié si est dou quel ja est avant establie la sentence d'aucun ou d'aucuns .
Les drois qui sont legitimes et selonc les loys covenra conoistre des loys .
De cestes parties donques de droit , quanque l'on verra naistre de la meisme chose ou de semblable ou de greignor ou de maindre , li covenra ententivement regarder et , selonc ce , en essaiant d'eslicer et departir chascune partie de droit .
Et l'en regardera ausi cele chose que la cause li enseigne et ce qu'il peut et li covient acroistre par le leu comun .
Quar deus manieres sont des leus comuns , si com est devant dit : l'une si contient l'amplifiement de chose doutouse et l'autre de chose certaine .
Quar l'on ne peut pas escrire avant uns certains leus qui escheent en tous .
En mainz leus covenra dire , par aventure , de l'auctorité des conseilliers de droit et contre l'auctorité .
L'en doit entendre , en ceste constitucion et en toutes autres , ceaus leus comuns que nos exponons et esclarzissons , non / / autres leus que la meisme chose moustre treant les nostres .
CI DIT LA JURIDICIAL , QUI EST LA SEGONDE DE LA CONSTITUCION GENERAL et QU'ELE A DEUS PARTIES .
Regardons ores la juridicial maniere et ses parties .
La juridicial si est en la quele est demandee et quise la nature de droit et de tort et la raison de guerredon ou de poine .
Ceste si a deus parties : l'une est apelee absolute et l'autre , assomptive .
CI DEVISE LA PREMIERE PARTIE DE LA JURIDICIAL , CE EST L'ABSOLUTE .
L'absolute si est qui contient en soi la question de droit et de tort , non pas entrepliee et amuceement si come la negocial , mais apertement et plus delivrement .
Ceste si est tele .
Quant cil de Thebes orent surmonté par bataille les Lacedemoniens , - por ce que une tele coustume estoit lors en toute Grece , ne s'en fasloit gaires , que , quant les Grifons se combatoient ensemble , cil qui venoient au dessus , si establissoient en lor marches aucun signe de victoire , non pas por ce que la memoire de la bataille demorast perpetuaument , mais por moustrer la victoire tant soulement et esclarsir en cel present tens ; - si establirent il de cele victoire unes enseignes de cuivre .
Or sont il acusé chié le conseil de Grece .
L'entencion si est : « Ne covenoit pas ce faire » .
Le deboutement si est : « Il covenoit » .
La question si est : « Covenoit il ce faire ? » La raison si est : « Tel gloire avons acquise de la bataille par vertu que bien devons lassier ses pardurables enseignes a ceaus qui venront aprés nos » .
La desfermance si est : « Il ne covient pas que les Grifons establissent des Grifons tant pardurable recordance d'enemistances » .
La judicacion si est : « Quant ce est chose que les Grifons ont establi des Grifons pardurable recordance d'enemistances por l'achaison de celebrer et manifester lor sovraine vertu , ont il droitement fait ou non ? » Ceste raison avons nos por ce mise que ceste meisme maniere de cause de qui nos atraitons , fust coneue .
Quar , se nos eussiens mise icele , que cil userent par aventure , ensi : « Vos ne feystes pas la bataille justement ne pitousement » , nos seriens escoulorgiez au raportement de blahme , / / dou quel nos parlerons aprés .
Clere chose est que l'une et l'autre maniere de cause si eschiet en ceste cause , ce peut on bien veyr .
Les argumentacions doivent estre prises d'uns meismes leus et a ceste cause et a la negociale , qui est devant dite .
Aferable chose sera et covenable icileuques de prendre mainz leus comuns et sentencious de la meisme cause , s'il y avra aucune chose de desdeing ou de complainte , et dou profit et de la nature dou droit autressi , s'il est avis que la dignité de la cause le requiert .
Regardons ores a l'assomptive partie de la juridiciale .
CI DEVISE L'AUTRE PARTIE DE LA JURIDICIAL , QUI EST APELEE ASSOMPTIVE .
L'assumptive si est quant le meisme fait ne peut estre prové de soi , mais l'en le desfent par aucun argument que l'on y ajouste de fors .
Ceste si a quatre parties : compareison , raportement de blahme , esloignement de blahme et otreement .
CI DIT DE LA COMPAREISON QUI EST LA PREMIERE PARTIE DE L'ASSOMPTIVE .
Compareison si est quant aucun fait qui n'est pas a prover par soi meisme , est desfendu de cele chose por cui achoison / il est fait .
Ceste si est tele .
Il avint chose que un empereour fu ensi assegié et environé de ses henemis que en nule guise ne les pooit fuyr ne eschaper .
et quant ce vit que autrement ne pooit estre , si vint a ce covenant aveuques les henemis qu'il deguerpiroit les armes et ses autres garnimenz et amenroit ses chevaliers , sauve lor vie .
et ensi le fist il , qu'il perdi les armes et ses garnimenz et sauva ses chevaliers .
Or est il accusé de la maysté .
Icy endroites si encourt difinicion ; mais nos regarderons le leu de qui nos entendons atracter .
L'entencion donques si est : « Il ne covenoit mie deguerpir les armes et les garnimenz » .
Le deboutement si est : « Il covenoit » .
La question si est : « Covenoit il ? » La raison si est : « Quar tous les chevaliers fucent peri » .
La desfermance sera ou provable : « Il ne fucent pas peri » ; et une autre provable : « Vos ne le feystes pas por ce » .
Et de cestes peut on traire deus judicacions : « Fussent il peri ? » ou « A il por ce fait ? » ou ele sera comparative , de qui nos avons ores mestier : « Meaus / / fust esté de perdre les chevaliers que d'otroier les armes et les garnimenz as henemis » .
De la quele si naist judicacion tele : « Quant ce fu ensi que tous les chevaliers devoient perir se il ne fucent venus a ceste covenance , fu il meaus de perdre les chevaliers ou de venir a ceste condicion ? » Il covenra atracter de ces leus ceste maniere de cause .
et si covenra ajouster la raison et les comandemenz des autres constitucions .
et meismement , par provables faire , covenra il desfermer icele chose que ces qui seront accusé metront en compareison aveuques cele que l'en donra au blame .
Ceste chose sera faite se l'en niera que cele chose ne devoit pas avenir , que les desfendeors diront qu'ele fust avenue si ce ne fust fait de qui le jugement est ; ou se l'en moustrera que ce soit fait par autre raison et por autre achaizon que le coulpable ne die qu'il ait fait .
La confermance de ceste chose et , par le contraire , la desfermance si seront prises de la provable constitucion .
Et se l'on est apelé au jugement par le certain / nom dou malefice ou dou mesfait , - si come en ceste cause peut on veyr , ensi : « Quar il est apelé coulpable de la maysté » , - adonques convenra uzer de la definicion et des comandemenz de diffinicion .
et ce avient sovent , en ceste maniere de constitucion , que l'on doie uzer et de provable et de diffinicion .
Et se aucune autre maniere escheoit , l'en doit translater sa les comandemenz de cele maniere par igale raison .
Quar en ce se doit mout travaillier l'accuseor qu'il puisse desfermer par mout de raisons celui fait par qui le coulpable cuide qu'il covient que l'on li otroie .
La quel chose legiere sera a faire a l'accuzeor s'il assailloit a desprover celui fait par plusors constitucions .
Se nos volions veyr la compareison , decevree des autres manieres de plais , par sa propre significacion et sa force , nos la porrons veyr si nos demoustrons cele chose qui sera comparee ou mize en compareison , qu'ele ne fu point honeste ou ne fu profitable ou ne fu necessaire ou ne fu pas tant curiousement / / honeste ou tant curiousement profitable ou tant necessaire .
Des emprés il covient a l'accuseor de partir la chose que il argue et preuve , de cele chose que le desfendeor met en compareison .
Cele chose fera il se il demoustre que l'en ne souloit pas ensi faire ne qu'il ne covient pas ensi faire ne ce n'est pas raison que ceste chose soit faite por ceste : que , por le salu et le sauvement des chevaliers , l'en baillast as henemis celes choses qui por la cause et l'achaison de salu et de sauvement sont acquises et faites .
Aprés ce li covenra comparer , ce est metre en compareison , le mesfait aveuques le bienfait .
et dou tout li covenra estriver , de ce qu'il argue , aveuques cele chose que le desfendeor afaite et loe ou qu'il moustre qu'ele estoit a faire .
et , en amermant et apetisant ceste chose , si doit aveuques accroistre la grandesse dou mesfait .
Ce porra il faire se il moustre que cele chose que le coulpable eschiva a faire , fu plus honeste , plus profitable , plus necessaire que la chose que il fist .
La force ou la signifiance et la nature d'oneste chose et de profitable et de necessaire sera coneue es comandemenz de la delivrance .
Aprés ces choses devant dites , il covenra expondre et esclarzir icele meisme judicacion comparative ausi come une cause deliberative , et parler en avant et dire de li des comandemenz ou par les comandemenz de la delivrance .
Soit ores mise ceste judicacion que nos avons exposte avant et dite : quant ce fu ensi que toz les chevaliers esteent a perir s'il ne fucent venus a ceste covenance , eust il esté meaus de perir les chevaliers ou de venir a ceste covenance ? Ceste chose covenra atraiter des leus de la delivrance ausi come se la chose venist en aucun reconsiliement et delivrance .
Es leus que l'accuseor avra menees autres constitucions , en ceaus leus et de celes meismes constitucions doit le desfendeor comparer sa desfence .
Mais tous les autres leus qui a cele compareison apartenront , atraitera il par le contraire .
Les leus comuns de l'accuseor si seront en ce que , quant il gehira d'aucun lait fait ou nient profitable ou d'un et d'autre , il querra toute voies aucune deffence .
et dira le domage dou fait ou la laidure aveuques desdeing .
/ / Le leu comun dou desfendeour si est de dire que nul fait ne fu nient profitable ne lait et que n'est pas covenable chose de cuidier qu'il ait esté profitable ne honest , si l'en n'en entendoit par quel corage et en quel tens et de quel achaison il ait esté fait .
Le quel leu est ensi comun que , s'il est bien atraicté , grant leu tenra en ceste cause a amonester .
Et l'autre leu dou desfendeour si est par le quel il demoustre mout largement la grandesse dou bienfait .
et ce doit il faire dou profit ou de l'onesté ou de la necessité dou fait .
Le tiers leu si est par qui les choses sont ensi expressees par paroles et tant clerement mises devant les zeaus de ceaus qui oient , qu'il cuident que , s'il estoient en tel point , et cele chose lor fust ensi avenue et par cele achaison et en tel tens que ce meisme eussent il fait ou feroient .
CI DIT DOU RAPORTEMENT DE BLAHME , QUI EST LA SEGONDE PARTIE DE L'ASSOMPTIVE .
Le raportement dou blahme si est quant le coulpable se confesse et gehit le mesfait dont il en est accusé , mais il moustre qu'il l'ait fait par droit , quar por autrui coulpe et pechié fu il / mené a ce faire .
De ceste partie poons avoir tel exemple : Oraces , quant il ot ocison fait contre les treis Sabiniens et ot perdu ses deus freres , si retorna victorieus a maison .
Et quant il puis aparsut sa suer , qu'ele ne faisoit force de la mort ses freres , mais le nom son mari crioit et des henemis qui estoient ocis , et les ploroit et gaimentoit , si ot grant desdaing et yre et ne pot soufrir , si l'ocist .
Or est il accuzé de injure .
L'entencion si est : « Par injure as ta suer ocize » .
Le deboutement si est : « Mais par droit l'ai ocize ! » La question si est : « L'a il ocize par droit ? » La raison si est : « Quar ele ploroit la mort des henemis et de ses freres ne faisoit force , et li ennuioit de la victoire que moi et le peuple romain avions eue » .
La desfermance si est : « Toutes voies ne covenoit il pas qu'ele fust ocize de son frere avant qu'ele fust dampnee » .
De la quele desfermance l'on fait une judicacion tele : « Com ce fu chose que la suer d'Orace mesprisast la mort ses freres et plorast cele des henemis , et de la victoire de son frere et dou peuple romain li ennuiast , covenoit il qu'ele / / fust ocize de son frere , la ou ele n'estoit point dampnee ? » S'aucune chose avenoit des autres constitucions en ceste maniere de cause , il la covenra prendre si com nos avons comandé dessus en la compareison .
Puis aprés , si l'on pooit ou mestier estoit , covenra desfendre celui , par aucune constitucion , et contre qui le blahme sera translaté ou raporté .
Des emprés porra l'on dire que celui pechié que le coulpable raportera contre autrui , est plus legier que celui que il meismes emprist a faire .
Puis doit l'on uzer des parties de la translacion et moustrer coment il covenoit atraitier de cele chose ou jugier ou establir , et de qui et par qui et en quel tens ; et moustrer autresi qu'il ne covenoit mie de doner poine ou torment avant que le jugement fust .
Adonques devra l'on moustrer et metre avant les loys et les jugemenz par les quelz l'on peut vengier celi pechié qui le coulpable punist de son gré , par jugement et par coustumes .
Aprés doit on nier et dire qu'il ne covient pas oyr ne escouter le blahme qui est / raporté contre celui , de qui cil qui le raporte , ne vost que jugement en fust fait ; et que covenable chose est que l'en doit tenir cele chose que n'est point jugee , por corrompue et afolee .
Des empres doit l'on dire et moustrer la foleance et l'error de ceaus qui ores accusent chié les juges celui qui il meismes dampnerent sans juges , et qu'il demandent a faire jugement de celui de qui il meismes ont ja prise la venjance .
Aprés ce si dirons que le jugement sera confus et troble et les juges s'estenderont plus loins qu'il n'ont le pooir , s'il jugeent ensemble et dou coulpable et de celui qui est accusé dou coulpable ou par le coulpable .
Des puisses si moustrerons combien de domages ensivront s'il fust ensi establi que les homes peussent venger pechié por pechié , mal por mal et injures par injures ; et que cil qui ores accuze , a eu le pooir de faire ceste chose meisme devant dite , quar ne li fu pas mestier ne besoing de ce jugement : sans li s'en pot il passer ! Et si toz les autres feissent ensi que sans jugement punissent ceaus / / que il accusent , ja mais n'i avroit jugement .
Puis emprés l'en dira que , si cele contre qui cel blahme est raporté dou coulpable , fusse esté dampnee par jugement , cestui ne peust pas avoir prise cele venjance de li ou cele meisme peine .
Por quoi trop est indigne chose que cestui ait tormentee cele et de li ait peine prize et venjance , por ce que , s'ele fust dampnee ou menee en jugement , il ne peust pas avoir ce fait de li .
Puisses l'en demandera que il moustre et die la loy par la quele loy il ait ce fait .
Et tout ensi com nos comandames en la compareison que l'accuseor deust meismement apetisier et amermer ce qui estoit comparé , ensi covenra il en ceste partie de comparer , ce est de metre en compareison la coulpe de celui contre qui le blahme sera raporté , aveuques le mesfait de celui qui dira qu'il ait fait par droit .
Des emprés doit l'on moustrer que cele chose n'est pas tele que por li covenist avoir ce fait .
La darraine chose si est la prise de la judicacion , si come en la compareison , et le dit que l'en fera de li largement par les comandemenz de la delivrance .
Le desfendeor de ces leus qui sont bailliez , desfermera celes choses qui li seront menees et mises avant par autres constitucions .
Mais iceli raportement comprovera il et affermera : Premierement , en creissant la coulpe et le hardement de celui contre qui il raportera le blahme .
et ce metra il , tant com il porra , devant les zeaus des auditours aveuques complainte et par desdaing , si la matiere li soufrira .
Puis aprés moustrera il que le coulpable ait esté puni plus legierement qu'il n'avoit desservi et metra en compareison sa peine aveuques la soue injure .
Des emprés li convenra desfermer par contraires raisons les leus que l'accuseour avra ensi atraitiez qu'il porront torner en contraire partie .
En la quele maniere sont treis darrains leus .
Cel aigre blasmement des accuseors et fort , par qui il moustrent que tous les jugemenz en sont troblez si l'en donoit pooir de prendre peine de ce qui n'est damné , porra estre alegié premierement se l'on moustre l'injure estre tele que non mie soulement a bon home , mais a tout franc home comunaument devroit sembler qu'ele ne fu point a soufrir .
Aprés , se l'en moustre qu'ele fu ensi clere et aperte , dont l'en se doutoit que cil qui la fist , ne la rapelast en autre entendement , ou ensi clere que ne pooit estre changee .
Puis aprés , moustrer qu'ele fu de tel guise que cil meismement la devoit punir qui l'a puni ; et n'eust pas esté tant droite chose ne tant honeste que cele chose fust venue en jugement come de ce qu'ele ait esté ensi vengee com ele a esté vengee , et de celui de qui ele a esté vengee .
Sur ce doit on dire que la chose fu en tel maniere aperte que de riens n'apartenoit a faire jugement de li .
et icileuques doit on moustrer , par raisons et par semblables choses , que maintes choses sont ensi cruelz et apertes qu'il n'est pas mestier ne profitable chose d'atendre a faire jugement d'eles , mais que tot maintenant se face .
Le leu comun de l'accuseor contre celui qui ne peut nier ce dom il est accuzé , mais soulement il met a soi aucune esperance en compareison , si doit estre pris de la parturbacion des jugemenz .
et icy doit l'accuseor moustrer le profit des jugemenz et complaindre de celui qui prist peine de chose non dampnee .
Le leu dou desfendeor si est de desdeignier et de complaindre contre le hardement et la cruauté de la persone qui a receue la peine .
Et en cele soue complainte contre le hardement celui de qui il en est vengié , ne covient pas choisir la chose et regarder dou nom de cele besoigne , mais dou conseil de celui qui l'avra faite et de l'achaison et dou tens ; et dire quel mal porroit avenir de tel injure ou de tel pechié si tant grant hardement et tant apert ne fust vengié de celui , a cui renon il apartenoit ou a cui parens , ou pere ou enfans , ou a aucune chose qui est chiere a tous ou necessaire ou covenable .
CI DEVISE L'ESLOIGNEMENT DE BLAHME , QUI EST LA TIERCE PARTIE DE L'ASSOMPTIVE , et EST PARTIE EN DEUS .
L'esloignement dou blahme si est quant l'entencion de celui fait que l'accuseour met / / encontre est esloignee et enostee contre autrui ou contre autre chose .
Ceste chose si est partie en deus , quar ou la cause est enostee et esloignee , ou la chose et le meisme fait .
L'exemple quant la cause est enostee et l'achoison si peut estre tel .
Les Rodiens si manderent uns messages a Athenes .
Les procureors , cil qui estoient juges et maistres sur les acquestes et les despences de la chose publique , ne lor donerent la despence qu'il lor covenoit doner .
Les messages non alerent mie .
Or sont il accusez .
L'entencion si est : « Il vos covenoit aler » .
Le deboutement si est : « Il ne covenoit pas » .
La question si est : « Covenoit il ? » La raison si est : « La despence qui nos devoit estre donee dou comun , si com il est acoustumé , ne nos fu pas donee » .
La desfermance si est : « Toutes voies vos covenoit il faire la besoigne qui vos estoit enjointe dou comun profit et por le comun profit » .
La judicacion si est : « Com ce fu chose qu'a ceaus qui estoient messages ne fu pas doné la despence qui lor devoit estre donee dou comun , les covenoit il toutes voies faire la messagerie ou non ? » En ceste maniere de constitucion , si come es autres , covenra premierement veyr s'aucune chose puisse estre prise de la provable constitucion ou d'autre .
Des emprés , maintes choses porront covenir en ceste cause que l'en prendra de la compareison et dou raportement de blahme .
Mais l'accuseour desfendra premierement , si porra , celui par cui faute le colpable dira que cele chose est faite .
Et si ne le peut desfendre , il niera et dira que la coupe de celui n'apartient pas a ce jugement , mais la coulpe de cestui que celui accuse .
Puis aprés , il dira que covenable chose est a chascun qu'il conseille a son office ne , si cil pecha , covenoit il cesti pechier .
Aprés dira que , si cil avoit pechié dessevreement et par soi , le covenoit il accuzer ausi come cestui , ne ne covenoit pas que l'accusement de celui fust conjoint aveuques la desfence de cestui .
Quant le desfendeor avra atraité les autres choses , s'aucunes li escharront , des autres constitucions , de cel meisme esloignement argumentera en tel maniere .
Premierement il mostrera par cui coulpe cele chose est avenue .
Des emprés , quant la chose sera moustree que par autrui coulpe soit avenue , il moustrera qu'il ne covenoit pas ne que cil peust avoir fait ne que il deust ce que l'accuseour dit .
Que ce ne covenoit mie , ce moustrera il des parties de profit , es queles la force de necessité est enclose et entrepliee .
Que il ne le devoit pas faire , ce regardera il d'onesté .
Et de l'un et de l'autre sera dit plus distincteement en la deliberative maniere .
Puis aprés , il dira que toutes les choses qui aient esté au pooir dou coulpable sont faites par li .
et ce qui ait esté fait mainz qu'il ne covenoit a faire , si est il avenu par autrui coulpe .
Aprés , en esclarsir et espondre la coulpe d'autrui doit il moustrer combien cil fu volenteyf et estudious a faire cele chose , et ce doit il confermer par telz signes ; ce est : coment il fu certainement curious et diligent et de ce qu'il fist avant et dist ; et que ce li fu profitable a faire / et domageus a non faire ; et quant toutes les autres choses aient esté ensi , ceste chose est provable que ce ne fist il pas por aucune coulpe d'autrui .
Et s'il avenoit ensi que la cause ne fust mie demoustree contre home certain mais contre aucune chose , - si come en ceste meisme chose , si le procureor ou l'aministreor des despences seroit mort et por ce ne seroit pas donee la pecune a messages - , lors doit on oster l'accusement d'autrui et le deboutement de coulpe et covenra semblablement user des autres leus et si covenra prendre des parties de l'otreement iceles choses qui seront covenables , des quelz parties sera esclarzi et dit aprés .
Les leus comuns , ne s'en faut gaires , de l'un et de l'autre si sont cil qui porront escheyr par ceaus qui sont dessus pris ou quant ceaus avront esté pris .
et toutes voies les tres certains leus de l'accuseour si sont le desdeignement dou fait ; et dou desfendeor si sont de dire puis que la coulpe est en autrui , ou puis que la coulpe n'est point en li , / / il ne le covient tormenter ne pener .
CI DEVISE L'ESLOIGNEMENT DE LA CHOSE et DOU MEISME FAIT .
L'esloignement de la chose et dou meisme fait si est quant le coulpable nie et dit que ce que l'en done a blahme et a mesfait nen apartient ou nen apartenoit a li n'a son office , ne , s'il y avoit en cele chose pechié ne coulpe , la li covient metre sus .
Ceste maniere de cause est de tel guize .
Il avint chose qu'en cele alyance ou covenant qui fu fait jadis aveuc les Samnitiens , un noble juvenceau soustint la porque par le comandement l'empereor .
et quant ceste alyance fu reprovee par le senat , ce est par le conseil des anciens sages , et l'empereor fu livré a Samnitiens , un dou conseil si dist qu'il convenoit livrer celui qui avoit tenue la porque .
L'entencion si est : « Il covient qu'il soit livréi » .
Le deboutement si est : « Ne covient pas » .
La question si est : « Le covient il ? » La raison si est : « Ce ne fu pas mon office ne mon pooir , quar je n'avoie pas cele aage ne l'auctorité .
» et l'empereor , qui vit qu'assez honeste alyance se faisoit , si estoit de soveraine auctorité / et de puissance .
La desfermance de la raison si est : « Mais por ce que tu y es fait parsonel et partissables en trop laide alyance de sovraine religion , si te covient il livrer » .
La judicacion si est : « Com ce soit chose que celui qui n'avoit point de pooir , mais par le comandement l'empereor ait esté en l'aliance et en tele religion , doit il estre livré as henemis ou non ? » Il en y a tel difference entre ceste maniere de cause et la dessus dite .
Quar en la dessus dite le coulpable nen otroie pas qu'il li covenoit faire ce que l'accuseor dit qu'a faire li covenoit , mais il adone la cause a aucun home ou a aucune chose et l'achaison qui li fu en destorbement a sa volenté , sans les parties de l'otroiement , quar celes ont une force greignor , si com l'en porra entendre un poi aprés .
Et en ceste maniere de cause il ne doit mie accuzer autrui ne translater ou raporter la coulpe contre autrui , mais il doit moustrer que cele chose de riens n'apartenoit ou n'apartient a soi , n'a son pooir , n'a son office .
Il avient en ceste / / maniere de cause , si com je ai coneu et aparceu , que soventes fois l'accuseor de l'esloignement en fait et forge blahmement , si com s'aucuns accusast celui qui seroit juges que il avroit apelé le peuple as armes et comandé la ou les consels fussent present .
Quar si come en l'autre devant dit exemple le coulpable esloignoit le fait de son office et de son pooir , en tel maniere en cest exemple .
L'accuseor en esloignant le fait de l'office et dou pooir de celui qui est accuzé , si fait et conferme une accusation par ceste meisme raison .
En ceste partie de constitucion covenra a l'accuzeor et au desfendeor d'enquerre de toutes les parties d'onesté et de toutes les parties de profit et de raisonablement prover , par exemples et par signes , que n'est de chascun office de droit et de chascun office de pooir et quan fu ou a esté ; et si cel droit et cel pooir estoit adoné a cele chose de qui l'en a traité , ou non .
Il covenra prendre icy endroites les leus comuns de la chose meisme , s'ele avra aucune chose de desdaing et de complainte .
/ CI DEVISE LA QUARTE PARTIE DE L'ASSOMPTIVE CE EST L'OTREEMENT DOU BLAHME et LES SOES PARTIES .
L'otroiement dou blahme si est quant le colpable ne preuve pas celui fait dont il est accuzé , mais il requiert que l'en li pardoint .
Seste se depart en deus parties : en purgement et en otreance ou priere .
CI DEVISE LA PREMIERE PARTIE DE L'OTREEMENT , CE EST LE PURGEMENT et LES SOES TREIS PARTIES .
Purgement si est par qui l'en ne desfent pas le fait de celui qui est acuzé , més la volenté .
Ceste si a treis parties : imprudence ou mesconoissance , cas et necessité .
Imprudence ou mesconoissance si est quant cil qui est repris et accuzé , nie et dit qu'il ne savoit riens .
Si come chiez aucunes gens une tele loy estoit que nul ne sacrefiast torel a la deece Dyane .
Il avint chose que uns mariniers orent une fortune de tens en mer .
et , quant il se virent en tele tempeste en grant peril , si voerent que , se il arrivassent en sauveté a cel port qu'il desiroient , il feroient sacrefice d'un toreau a celui deu qui seroit ileuques .
Il lor avint qu'en cel port ou il arriverent , si estoit le temple de cele Diane a qui n'aferoit pas sacrefier torel .
Cil , qui mesconoissoient cele loy , quant il eissirent dou vaissel , si sacrifierent le toreau , si com il avoient voé .
/ / Or sont il accuzé .
L'entencion si est : « Vos sacrefiastes torel a celui deu a cui n'aferoit mie » .
Le deboutement si est mis en l'otreance dou fait .
La raison si est : « Nos ne saviens pas que ce n'estoit aferable » .
La desfermance si est : « Por ce tant soulement que vos feistes ce qui n'aferoit mie de la loy , si estes vos dignes de torment » .
La judicacion si est : « Quant cil ont faite cele chose qui ne covenoit a faire , et ce ne savoient il mie qu'il ne covenoit , sont il por ce dignes de torment ou non ? » Le cas sera mis avant en l'otreement , quant l'on moustrera qu'aucune force d'aventure ait esté contraire a la volenté , si come en ceste maniere de cause .
Les Lacedemoniens si avoient une tele loy que cil qui devoit sacrefices ou les concuilloit de ceaus qui les devoient , por restituer au sacrefice , ou les achetoit por le sacrefice , si ne les representoit et poroffroit au jor certain de sacrefier , il en estoit digne de peine .
Il avint chose que un avoit sifaitement aünees bestes por sacrefier et quant ce vint que le jor dou sacrefice aprochast , cil les comensa a mener dou champ vers la cyté .
et si com il vint a passer le flum Eufrote , qui est pres de la cyté Lacedonie , le flum fu esmehu soudainement de grant tempeste et ensi crut que en nule guise ne le porent passer , ne li ne les sacrefices .
Cil por deschargier sa volenté et moustrer la , si mist toutes les bestes ensemble sur la rive que ceaus , qui fussent de l'autre part dou flum , les peussent veyr .
Et quant trestous sorent que la soudaine grandesse dou flum li fu empeeschement a sa volenté , aucuns en y ot toutes voies qui l'encolperent .
Or est il accuzé .
L'entencion si est : « Les bestes que tu devoies au sacrefier , ne furent pas prestes au sacrefice » .
Le deboutement si est l'otreement .
La raison si est : « Le flum si crut soudainement et por ce je ne les pos passer » .
La desfermance si est : « Por ce soulement que ce que la loy comande ne fu pas fait , si yés tu digne de torment » .
La judicacion si est : « Com ce soit chose que cil qui devoit les sacrefices ait faite aucune chose contre la loy por ce que la sodaine grandesse dou flum li fu contraire a sa volenté , seroit il dignes de tormenz ? » La necessité si est quant le coulpable desfent ce qu'il a fait par une force qui li avra esté avenue ; en ceste guize .
Une tele loy aveent ceaus de Rodes que , se aucune nef qui eust bec endoré , - d'une maniere de naves que l'en faisoit adonques - , fust prize en leur port , qu'ele devoit estre dou comun peuple dou leu .
Il avint chose que mout fort vent se leva en la haute mer , dont il covint une tel nave , maugré ses mariniers , d'entrer au port des Rodiens .
Le juge dit que la nave est dou peuple .
Le seignor de la nave le contredit qu'i ne la covient pas peupleer .
L'entencion si est : « Une tel nave , contre la desfence de la loy , est prise ou trovee en nostre port » .
Le deboutement si est l'otroiement .
La raison si est : « Nos somes constraint par force et par necessité d'entrer au port » .
La desfermance si est : « Par la loy covient la nave estre dou peuple » .
La judicacion si est : / « Com ce soit ensi que , s'une tel nave est trovee au port , que selonc la loy doit estre dou peuple , et ceste , maugré ses mariniers , est getee au port par force de tempeste , la covient il peupleer ou non ? » Nos avons conjoint ensemble et mis en un leu les exemples de cestes treis manieres por ce que semblable comandement d'argumenz est baillié en eles .
Quar en toutes cestes choses covenra premierement a l'accuseor de mener la provable , si la chose ou la matiere li seufre a faire , que cele chose que l'en dira qu'ele ne fu point faite par volenté , puisse estre demoustree par aucune souspecion qu'ele ait esté faite aconseilleement .
Des emprés doit il amener et metre avant la diffinicion de necessité ou de cas ou de mesconoissance et a cele diffinicion doit il ajouster exemples , es quelz exemples l'en puisse veyr qu'il y ait esté mesconoissance ou cas ou necessité .
et d'ileuques doit il decevrer et partir cele chose que le coulpable met encontre , ce est moustrer qu'ele ait esté dessemblable , plus legiere , non mesconoissable ne aventurouse ne necessaire ; puis aprés moustrer que bien la peut eschiver et bien se peut avant porveyr par ceste raison et prendre garde s'il devoit faire ceste chose ou cele , ou s'il ne devoit mie ensi faire ; et moustrer encores par les diffinicions quei ce ne covient mie apeler mesconoissance ou cas ou necessité , mais peresse , negligence et folie .
Et s'il est avis qu'aucune necessité en a aucune laidure , si covenra a l'accuseor moustrer par l'entremise des leus comuns que meaus valoit tout mal soufrir et morir a la parfin que otroier et atemprer a tel necessité .
Et lors covenra querre la nature de droit et d'igalité de ces leus des quelz nos deymes en la negocial partie .
et covenra bien regarder ceste chose par soi meisme , decevreement de toutes choses , autresi come en l'absolute juridiciale .
Et se l'en porra , que la matiere le done , il covenra user ici endroites d'exemples par les quelz l'on moustrera , en semblable excusacion et estrif , que l'en ne pardona mie et plus y devoit on pardoner a ceaus que a cestui ; et moustrer des parties de la deliberative que laide chose est et nient profitable d'otroier ce que l'aversaire a commis ; et a grant amermance tornera et a grant domage si ceaus , qui ont pooir de jugier , desprisent ceste chose et la laissent passer .
Le desfendeor si porra trestorner toutes cestes parties et ensi porra il user d'eles .
Mais meismement se doit il tenir en desfendre la volenté et en acroistre cele chose qui li fu en destorbement a la volenté .
et doit dire qu'il ait fait plus qu'il ne peust avoir fait ; et que en toutes ces choses covient il regarder la volenté ; et que l'on puisse dampner la comune fragilité des homes et naturele , qui soi meisme ne peut vaintre , ce ne peut estre sans coulpe de son nom ou par son nom meisme ; et que riens n'est mainz digne que de tormenter celui qui n'a coulpe .
Les leus comuns de l'accuseor : l'un si est en l'otreement et l'autre si est de dire et de moustrer combien et qué puissance de pechier et de faire mal sera otroiee s'il estoit une fois establi que / / l'en ne querroit dou fait mais de la cause et l'achaisonement dou fait .
Les leus comuns dou desfendeor : si est la complainte de sa mesaventure et de sa chaitivité et que ce qui li est avenu ne fu pas par sa coulpe , mais par une greignor force et pooir .
et complaigne soi de la puissance de fortune et de la fragilité humaine et qu'il ne regardassent l'aventure qui li estoit avenue mais son corage .
Et , en toutes ces choses , il covenra qu'il y ait et la complainte de ses povretez et de ses grans mesaises et le desdeignement de la creance des aversaires .
Et nul home ne se doit merveillier s'il voit qu'il y ait en ces exemples , ou es autres , plait d'escrit ajousté , de la quele maniere nos dirons aprés decevreement ; por ce que aucunes manieres de causes sont que l'en regarde simplement , ce est comunaument de lor significacion et lor force , et aucunes sont qui prenent et ajoustent a soi aucune autre maniere de plait .
Por la quel chose , quant trestoutes seront coneues , ne sera pas / grief de translater ou transporter en aucune cause ce que de cele maniere li covenra ou li sera covenable .
Si come en tous ces exemples de l'otroiement il en y a controversie ou plait d'escrit , cel plait ou celui que l'on apele d'escrit et de sentence ; mais por ce que nos parliens de l'otreement , si donames comandemenz en li et de li et en un autre leu dirons de l'escrit et de la sentence .
Entendons ores a regarder de l'autre partie de l'otreement .
CI DIT DE PRIERE , QUI EST L'AUTRE PARTIE D'OTREEMENT .
Otreance ou priere si est quant l'on ne desfent pas le fait , mais requiert et demande soulement pardonance .
Ceste maniere a paines peut estre comprovee ou receue en jugement por ce que , quant le pechié est otroié , trop est grieve chose a empetrer pardon de celui qui doit estre vengierres dou pechié .
Por la quel chose l'on porra uzer de ceste maniere en partie quant la cause ne sera pas establie en li , si come si l'on disoit por aucun noble home ou enforcié que maint benefices a fait en la chose publique .
/ / Quant ce sera avis adonques que l'en n'en uze de priere , si uzera il toutes voies , en tel guize : « O juges , si cestui por ses biens fais , por son bon estudiement qu'il a eu envers vos touz jors , vos requiert en cel point que por l'achaison de tans biens faiz qu'il a fait , vos li pardoigniez a un soul pechié , digne chose seroit , que por vostre debonaireté , que por sa vertu , qu'il empetrast ceste chose de vos » .
Des emprés covenra acreistre les benefices et mener par le leu comun la volenté des juges a pardoner .
Et tout soit ce que ceste maniere ne repaire mout es jugemenz fors d'une partie , toutes voies , por ce que cele partie est maintes fois amenee et mise avant et au parlement et au conseil des sages , est souvent atraictee en mainte maniere de cause .
Nos metrons de li ou en li aucuns comandemenz .
Quar au parlement et au conseil des sages establie chose a esté , piece a , et esploitee de celui roy Siface et dou Quint Numitoire Pulle coment il faisoit ou soloient faire ; et plus encore / cestui soloit requerre pardon que conoissance .
Quar tous jors quant il usoit la provable constitucion , nen li estoit pas tant legiere chose de prover qu'il eust esté bon et leal vers le peuple romain , come , quant il ajoustoit les parties de priere , de dire et requerre que l'en li pardonast por aucun bien qu'il eust fait ou feroit aprés .
Celui donques , qui vodra requerre que l'en li pardonast , si doit amentevoir ses bienfais , s'il en a riens fait de bien , et si doit moustrer , s'il peut que cil bienfais qu'il a fait sont greignors assez que la faute qui li est ores avenue , qu'il soit avis que plus de bien en est venu de li que de mal .
Des emprés si doit moustrer et dire les bienfais de ses majors et de ses cousins , s'aucuns en y a .
Puis si doit moustrer que ce qu'il a fait , ne le fist mie ne par hayne , ne par cruauté , mais par folie ou par mesconoissance ou par le deboutement et l'atizement d'aucun ou par aucune honeste achaison ou provable .
Aprés si doit prometre et affermer que , par ce covenant et par le bienfait de ceaus qui li ont pardoné , sera sages en tel fait et bien se prendra garde que jamais ne li avenra .
et si metra en esperance ceaus qui li avront pardoné que , en aucun leu , encores lor porra faire grant servise .
Et si moustrera , s'il peut , qu'il soit estrait de haute gent ou de bone , ou lor ami , et l'ample volenté qu'il a de bien faire et la noblesse de son lignage et la dignité de ceaus qui vodroient son sauvement et son bien .
Cestes choses , et les autres , qui sont adonees a persones en honesté et en accreissement , doit on moustrer qu'eles soient en li ou qu'a li apartienent , sans orgueil , aveuques complainte , qu'il semble que il soit plus digne d'onor que de torment .
Puis aprés , si doit on dire et moustrer mainz autres a qui greignors fautes en sont pardonees .
Et mout li profitera s'il peut moustrer qu'il ait esté misericordious en aucun pooir et larges a pardoner .
Et si doit l'on mout apetizier le pechié et la faute qu'il soit avis que mout poi a fait d'ennui / et moustrer que trop est laide chose et n'est point profitable de prendre peine de tel home .
Des emprés covenra acquerre misericorde par les leus comuns de ceaus comandemenz qui sont expost et esclarzis au premier livre .
L'aversaire accreistra les mesfaiz tant com il porra et dira que riens n'est faite par mesconoissance , mais toutes choses sont faites par cruauté et par malice ; et dira que celui soit home sans misericorde et mout orgueillous ; et , s'il peut , ausi moustrer que cil ait esté tous jors henemi et que en nule guize ne se pot faire ami .
S'il des biens fais en fait mencion , il moustrera qu'il aient esté faiz par aucune coverte achaison , non pas par bone veullance ; ou que , puis aprés d'ileuques en vint grant hayne ; ou que tuit cil bienfaiz ont esté esfaciez par les mesfaiz qui vindrent aprés ; ou qu'il aient esté plus legiers et plus petiz que ne sont les mesfaiz .
Ou il dira que por les bienfaiz cil en a receu honor , dont il li covient ores por les mesfaiz recevoir peine et torment .
Si doit dire et / / moustrer ausi que trop est laide chose que l'on li pardone ou qu'ele n'est point profitable .
Encores doit il moustrer que soveraine folie est quant l'on n'en use de son pooir contre celui de qui il desiroit sovent d'avoir pooir .
Et si covenra pencer quel corage et quel hayne cil aient eu contre lui .
Un leu comun si sera le desdeignement dou mesfait , et un autre qu'il ne covenra pas avoir pitié ne merci de ceaus qui ne sont mie es chaitivetez par aventure , mais par malice .
La raison que nos avons tant longuement demoré en la general constitucion , si a esté por la multitude de ses parties .
Et por ce , par aventure , que , por la chanjableté et la multitude des choses , le corage d'aucun ne s'en esloigne et se mete en aucun errour , si devons des ores mais amonester et dire ce que nos remaint de cele maniere de constitucion et por coi il remaint .
Nos avons dit dessus que la juridicial cause est en la quele la nature de droit et de tort est quize et demandee , et la raison de guerredon ou / de peine ; et si avons expostes et dites iceles causes es queles l'on peut demander et enquerre de droit et de tort .
Si nos demore a dire et a esclarzir de guerredon et de peine .
CI DEVISE DE GUERREDON , QUI ESTOIT REMEZ A DIRE DE LA GENERAL CONSTITUCION .
Maintes causes sont que parmainent de la demande dou guerredon , quar chié les juges l'on demande sovent dou loier et dou guerredon des accuseors et soventes fois ausi demande l'on aucun guerredon dou parlement ou dou conseil des sages .
Quant nos metons aucun exemple qui est attraitié au conseil des sages , nul ne cuide por ce que nos departons de la judiciale maniere des exemples .
Quanque est dit et attraitié d'ome a son los ou a son blahme , a prover le ou a reprover , quant l'on afaite la raison au dit de sentences , si cele chose n'est atraitee par le dit de sentence , si est ele deliberative ; mais se l'on juge et establit de l'ome , si est ele judiciale .
Qui dilizaument regardera et conoistra bien la force et la nature de toutes les causes , la ou il les entendra / / qu'eles se descordent par maniere ou par forme , es autres parties les verra il trestoutes afaitees et atachees entre soi et l'une entrepliee en l'autre .
Regardons ores des guerredons et des loyers .
Un empereor ou consele des Romains fu jadis qui avoit nom Lucinius Crassus .
Cestui se prist garde d'une gent qui estoit en cele Gales qui est plus ensa des autres , et n'avoient nul noble duc ne certain , ne de tel nom estoient , ne de tel nombre qu'il fussent dignes qu'en les apelast henemis dou peuple romain .
et toutes voies degastoient il cele province par cours et par larrecins .
Il les envay et les porsuist et mist au dessouz , puis s'en retorna a Rome et demanda la victoire dou conseil des sages .
Ici endroites , si come en la priere , de riens n'apartient ou ne covient que nos parvenons a la judicacion par raisons et par desfermance de raisons , por ce que , se autre constitucion ou partie de constitucion ne eschoit , la judicacion sera simple et se contendra en la question .
En la priere , / si est ensi : « Le covenra il tormenter par paine ? » Et en ceste sera ensi : « Li covenra il doner guerredon ? » Exponons ores les leus qui sont ajoustez a la question dou guerredon .
La raison donques dou guerredon si est departie en quatre parties : en bienfais , en home , en maniere de guerredon et en richesses ou pooirs .
Les bienfais sont regardez de lor force , dou tens , dou corage de celui qui les fist et de cas ou d'aventure .
De lor force sont il quis et demandez en ceste guize : « Sont il grans ou petis , legiers ou griez , singuliers ou comuns , verais ou faus ? » et toutes cestes parties peut on honester par araisonement .
Dou tens regarde l'on les bienfaiz , si lors nos ayda quant nos avions mestier , ou quant les autres ne nos pooient aidier ou ne voleent , ou quant toute esperance nos deguerpi .
Dou corage demande l'en les benefices et les regarde , si ce qu'il fist ne fist mie por achaison de son profit , si par celui conseil fist toutes choses que il peust faire ceste chose .
De cas ou d'aventure , s'il sera avis que cele / / chose ne fu pas faite par aventure , mais par vizouzeté et par sens ou si l'aventure ait esté contraire a la vizouzeté et a la porveance .
La quarte partie dou guerredon , qui est regardee en home , l'en la regarde ensi : par quelz raisons il ait vescu ; combien a il degasté de despence ou de travail en cele chose et s'il a fait aucune tel chose aucune fois ; qu'il demandast le loier ou le guerredon d'autrui travail ou de la bonté des deus et s'il a aucune fois devee par tel achaison que aucun n'eust son guerredon , ou s'il a ja eu assez d'onor por tant com il a fait , ou si le fait est de tel guize que s'il ne l'eust fait , il seroit digne de torment : non pas por ce qu'il ait fait , en est digne de guerredon ; ou si mestier li estoit a faire ce qu'il a fait ; ou s'il demande le guerredon avant le tens qu'il le devroit demander et veaut acquerre par certain guerredon esperance non certaine ; ou qu'il demande le guerredon por ce qu'il puisse eschiver aucun torment qu'il soit avis que l'en li face prejudice et destorbement de sa cause .
En la maniere dou / guerredon , l'en regardera quel chose l'en demande et combien et por quel chose , et de quel chose et de combien de guerredon soit digne chascune chose .
Des emprés l'en demandera coment chié les greignors et les meillors , ou chié les anciens , tel honor ait esté eue et par queles achaisons et quelz homes l'aient eue .
Puis dira l'en que tel honor ne doit on faire trop comune n'aviler a chascun .
Et le leu comun de celui qui contre le demandant guerredon aleguera , si sera de dire que les guerredons et les loyers de vertu et d'office doivent estre sains et chastes et ne les covient partir aveuques les mauvais ne faire comuns et vilz as homes meens et de bas afaire .
Et un autre leu comun li sera de dire que les homes en seront mainz covoitous de vertu si le guerredon de vertu est divulgié et tant avilé , quar quant les choses sont plus chieres et plus roides a querre et plus a tart abandonees , de tant semblent eles as homes par espreuvement plus beles et plus joiouses .
Et le / / tiers leu li peut estre qu'il die que si cil qui de tel honor ont esté dignes chié noz greignors et noz majors por lor haute vertu et noble , estoient ores vis ou present et veyssent que telz homes com ces sont , fussent guerredonéz ou demandassent estre guerredonéz de semblable guerredon et ygal , ne cuidereent il que l'en feyst establissement de lor gloire et jugement por aviler la .
et qu'il face autresi conte et compareison de ceaus aveuque ces contre qui il parlera .
Le leu de celui qui demandera le guerredon , si sera l'acreissement et l'amplifiement de son fait et de dire que cil estrivent de son guerredon qui covoitise en ont et envie , et que l'en reboutera tous les autres de l'estudiement de vertu si il n'est guerredoné .
Les richesses sont regardees ou les pooirs quant l'on demande aucun guerredonement de monoie ; en la quel chose l'en doit regarder si cil qui demande est abondant en possessions , en rentes , en monoie ou souffraitous .
Les leus comuns ici endroites si sont qu'il covenra accreistre / ses richesses et non mie amermer , et dire que trop est desporveant et fol qui por son bienfait ne demande mie grace , mais loyer et reguerredonement .
Le leus comun de celui qui demande si sera de dire que laide chose seroit voirement de faire mencion de guerredonement de pecune , la ou l'en establist et fait mencion de rendre grace ; et qu'il ne demande pas le loyer por le fait mais l'onor por tel bienfait , si come l'en fait sovent ou que l'en face sovent cel chose .
Assez est dit souffizamment des constitucions ; si devons dire des ore mais des controversies ou de plais qui repairent en escrit .
ICI DEVISE LE PLAIT QUI REPAIRE EN L'ESCRIT , et LES SOES CINC PARTIES .
Le plait repaire en l'escrit quant aucune chose de doutance naist et vient de la raison de l'escrivain .
Ceste chose avient en cinc manieres : de doutous entendement , d'escrit et de sentence , de contraires loys , de provables raisons et de diffinicion .
CI DEVISE LE PLAIT D'ESCRIT QUI NAIST DE DOUTOUS ENTENDEMENT .
LXIIII De doutous entendement naist le plait quant ce que l'escrivain a entendu est oscur et / / l'escrit senefie deus choses ou plusors , en ceste guize .
Il avint chose que un pere managier si vost faire de son fiz son hoir .
et quant ce vint a faire le , si devisa a sa feme cent mars de vaisselement d'argent en tel maniere : « Mon hoir donra a ma feme cent mars de vaisselement d'argent que il voldra » .
Aprés sa mort , la mere demande dou fiz les vaisselemenz .
Celui dit qu'il li doit doner les quelz qu'il vodra .
Premierement doit on moustrer icy endroites , si ce peut estre fait , que l'escrit n'est pas doutousement escrit , por ce que en l'acoustumance de parler trestous uzent ensi d'un meisme mot ou de plusors en cele sentence que celui moustrera qui donra a entendre .
Des emprés de la sovraine escriture et de la soutaine doit l'on enseignier a faire cele chose que l'on demande veable et clere .
Quar se l'en regarde toutes celes paroles ou aucunes decevreement de soi , eles sembleront doutouses .
Mais il ne covient pas que celes choses soient tenues por doutouses , qui sont regardees de toute l'escriture et esclarzies .
/ Puis aprés , en quel sentence fu l'escrivain , ce covenra prendre et entendre de ses autres escris , de ses faiz et de ses diz , de son corage et de sa vie .
Et si covenra essaier et bien encerchier de toutes pars et de tous endrois toute cele escriture ou il y avra aucune doutouse chose de qui la demande sera faite , et veyr s'aucune chose est ajoustee a cele chose que nos entrepretons et donons a entendre , ou si ce li est contraire que l'aversaire entent .
Quar de toute l'escriture et de la persone de l'escrivain et de ces choses que sont adonees a persones , l'en porra regarder legierement et veyr la verité ou la semblance de verité de la volenté de celui qui escrist .
Puis moustrera l'en de cele meisme chose , s'il porra , que ce que l'aversaire entent mout meinz profitablement peut estre fait que ce que nos atendons ; quar de cele chose qu'il dit , n'en y a il amenistrement ne eissue , et ce que nos disons legierement et profitablement s'en peut passer ou estre fait , si come en ceste loy poez veyr ( rien ne desfende que l'on ne puisse metre fainte loy au leu d'exemple por plus legierement entendre ) : « Putain nen ait corone d'or et s'ele l'a , si soit publique » .
Contre celui qui cy endroites dira que par la loy covient cele putain estre publique ou dou comun peuple , porroit on dire que de la publique putain n'est nul amenistrement ; ne l'entendement de la loy ne vait a ce que la putain soit dou peuple , mais que l'or soit publique ou dou peuple .
et en ce est l'amenistrement et l'eissue legiere et n'i a point de domage .
Et si covenra dilizaument entendre qu'endementiers que cele chose que l'aversaire entent seroit provee ou loee , si la chose qui est desprisee de l'escrivain sembleroit plus profitable ou plus honeste ou plus necessaire .
Ceste chose sera faite si , ce que nos moustrons , nos le moustrerons qu'il soit honeste ou profitable ou necessaire , et que ce que les aversaires dient , n'est pas tel .
Des emprés , s'il en y avra plait de doutous entendement en / la loy , si covenra que de ce que l'aversaire entent , l'en face prendre garde en une autre loy .
Et ce profitera mout a moustrer que si cil eust volu que l'en feyst ou entendist cele chose que l'aversaire entent , ne l'eust mie ensi escrite , et dire coment il l'eust escrite s'il eust volu que ce fust fait ou entendu que l'aversaire entent .
Si come en ceste cause ou l'en demande des vaisselemenz d'argent , la feme porroit dire : « Il ne covenoit pas escrire “ les quelz que il vodra ” ne riens , s'il laissast dou tout a la volenté de son hoir .
Sans ce que cele chose fust escrite , nulz n'en doute que hoirs ne donast ce qu'il vozist .
Folie fu ce donques d'escrire cele chose quant il voloit que son hoir feyst en tel guize , quar , sanz cele chose escrite , savroit il ce faire » .
Por la quel chose , il covenra uzer de ceste maniere dilizaument en telz causes : « Se par ceste guize eust escrit , il n'en uzast mie ceste parole .
Ceste parole nen eust mize en ce leu » , quar de cestes choses la sentence de l'escrivain est meismement regardee .
Puis aprés l'en doit / / enquerre et demander en quel tens fu la chose escrite que l'en puisse entendre par tel tens semblable verité de ce qu'il voloit , ou quele pooit estre sa volenté en cel tens .
Aprés , si devons moustrer par les parties ou des parties de la delivrance quel chose li fu plus profitable , quel chose plus honeste a escrivre et quele fu autressi assez a comprover .
Et si , de ces choses , l'en peut amplefier aucune chose et alargir ou acroistre , si covenra uzer d'une part et d'autre des leus comuns .
CI DEVISE LE PLAIT QUI NAIST D'ESCRIT et DE SENTENCE .
Le plait en est d'escrit et de sentence , quant l'un uze de celes paroles qui sont escrites et l'autre ajouste tout son dit a ce qu'il dira que l'escrivain ait senti et entendu .
Cil qui par la sentence se desfendra , si doit moustrer que la sentence de l'escrivain regarde tous jors et apartient a une meisme chose et a une meisme volenté , ou que il moustrera qu'ele est afaitee a ce que celui a establi a tens ou de fait ou d'aucune aventure .
Qu'ele apartiegne et regarde tous jors a une meisme chose ensi sera moustré : Il avint chose que un pere managier , qui n'avoit nul fiz , mais feme espouse soulement , si escrit ensi en son testament : « Se un fiz m'est engendré , ou plusors , cil me soit hoir » .
Des emprés sont mises les choses qui suelent estre mises .
Puis aprés y ot escrit : « Si le fiz muert avant qu'il venist en sa tutele ou a compliment d'aage , celui qui est tutour me soit segont hoir » .
Le fiz n'est pas nez .
Or sont en doute les couzins aveuques le segont hoir si le fiz fust mort avant qu'il venist en sa tutele .
En ceste maniere ne peut on ce dire qu'il covient afaitier la sentence de l'escrivain a tens ou a aucune aventure por ce qu'ele est demoustree soule , dont cil s'en ayde et se desfent qui dit que l'eritage soit sien contre l'escrit .
Autre maniere en y a de ceaus qui la sentence meinent avant et desfendent , en la quele l'en ne moustre pas que la simple volenté et soule de l'escrivain doie valoir une meisme chose en tous tens et en tout fait , mais de celui fait ou de cele aventure dou quel ou de la quele ele est interpretee a tens .
Ceste si est soustenue meismement des parties de la juridicial assomptive .
Quar ici endroites ou la compareison est avant mize ou le raportement de blahme ou l'esloignement de blahme ou l'otreement .
La compareison est menee avant si come encontre celui qui , la ou la loy deveoit d'ovrir portes par nuit , si ovri les portes dou chastel en une bataille et ressut layenz un secours qu'il ne fust maumis ou destrois des henemis s'il demorast defors , quar les henemis aveent lor tentes pres des murs .
Le raportement de blahme , si com il avint d'un maistre chevetaine de chevaliers que , la ou la comune loy de tous deveoit d'ocirre home , si ocist il un sien chevalier por ce que il s'esforsoit de faire force contre lui .
L'esloignement de blahme , si come en celui qui par la loy avoit esté establi en quelz jors il li devoit aler en la messagerie , si ne s'en ala pas por ce que le procureor de la chose publique ne li dona despences .
L'otroiement par purgement et par mesconoissance , si come il avint au sacrefiement dou torel ; par force si come en la nave au bec endoré ; et par cas ou par aventure , si come en la grandesse et la creissance dou flum Eurote .
Por la quel chose , ou la sentence sera ensi amenee et mize avant que l'on mostre que l'escrivain vost une soule chose , ou que l'en mostre qu'il vost ceste chose si comme en tel chose et en tel tens .
Celui donques qui desfent l'escrit , aucune fois porra il uzer de tous ces leus ou tous jors de la greignor partie .
Premierement uzera de la loenge ou del loement de l'escrivain et dou leu comun , ce est de dire que nule autre rien ne covient regarder cil qui jugent , fors cele chose qui est escrite ; et de tant plus doivent il ce faire , si ce qui est escrit , est prononcié et dit leal selont la loy , ce est a dire qu'il est ou la loy meisme , ou aucune chose de la loy .
Puis aprés doit on uzer de la contencion et de l'estrif dou fait ou de l'entendement des aversaires aveuques cel escrit , la quel chose est trop forte et grieve a faire : quel chose soit escrite et quel chose soit faite et que a juré / / le juge .
Le quel leu covenra treschangier par maintes manieres .
Quar le desfendeor de l'escrit si se fera aucune fois merveillant en soi meismes , quel chose porroit on contredire ; aucune fois retornera a l'office dou juge et li demandera que doit il plus oyr ou atendre ; aucune fois menra son aversaire et l'atraera ausi come en temptant et en assaiant , ce est en demandant s'il nie que l'escrit soit en cele maniere qu'il est et que l'en dit qu'il est ou contrefait et s'il peut contre ce estriver ; ou s'il oze nier , qu'il ne die qui se laissera d'aler encontre et de contrarier a ce .
Et si l'aversaire rien ne nie de ces choses , ne d'une ne d'autre , et toutevoies il estrivera encontre , lors dira celui que nul ne porroit pencer ne dire qu'il veyst plus fol home ne plus mesconoissant .
Et en ceste chose li covenra ensi demorer ausi come riens plus n'y eust a dire et autresi come l'en ne peust plus rien contredire .
et sovent recitera ce qui est escrit , en debatant sovent et affrontant le fait de l'aversaire aveuques / l'escrit et en recordant aucune fois et retornant aigrement au juge meismes .
Et ici endroites en ce leu doit on moustrer au juge que est ce qu'il a juré et quel chose il doit ensivre , et dire que par deus achaisons covient il que le juge se doute ; ou si ce qui est escrit est oscurement escrit , ou si l'aversaire nie aucune chose .
Mais si l'escrit est apertement escrit , et l'aversaire toutes choses gehisse et confesse , il covient obeyr a la loy , non pas entrepreter la loy et espondre en autre entendement .
Et puis que ce leu sera confermé , lors covenra affacier celes choses que porront estre dites encontre .
L'en dira encontre , si l'en diroit et moustreroit qu'autre chose senti l'escrivain et autre escrist , si come l'en peut veyr en celui plait que nos avons mis avant dou testament ou en la cause assomptive .
et ileuques peut on veyr por quel chose l'en ne peut ou ne covient otroier et obeyr a l'escrit .
Si l'en dit que l'escrivain autre chose senti et autre chose escrist , cil qui l'escrit uzera et desfendra , si dira en tel maniere : « Il ne nos covient pas argumenter de la volenté de celui qui nos a laissee entreseigne et demoustrance de sa volenté , a ce que nos ne peussions ce faire .
S'il estoit fait ores et establi que l'en se partist de l'escrit , maint domages ensivront ; quar si cil qui escrivent aucune chose et cil qui jugent s'acoustumassent une fois a departir de l'escrit , ne ceaus qui escrivent cuidereent ja mais que chose qu'il eussent escrite , seroit fermé , ne ceaus qui jugent ou jugeront avroient ja mais chose certaine qu'il peussent ensivre en lor jugement .
Et qui vodroit bien garder la volenté de l'escrivain , l'escrivain doit parmaindre et estre de sa volenté , non pas les aversaires ; quar mout s'aproche de plus pres a la volenté de l'escrivain celui qui sa volenté expone par ses letres et de ses letres , que cil qui la sentence de l'escrivain ne regarde pas de son escrit , qu'i a laissié ausi come ymage de sa volenté , mais la vait encerchant par domesches souspecions » .
Si celui qui devers la sentence sera , / mete la cause avant ou achaison , premierement l'en contredira en tel maniere : « Trop est orrible chose a oyr quant l'on ne nye qu'il ait fait contre la loy , mais qu'il treuve et amaine aucune cause ou achaison de desfence por quoi il ait fait » .
Des emprés si doit on dire que toutes les choses sont trestornees ; quar avant soleent les accuseors amonester les juges que celui qui seroit accusez fust encoulpez d'aucune coulpe , et disoient la cause ou l'achaison qui l'avoit debouté et fait pechier ; or endroit le coulpable meisme dit et met avant la cause por coi il pecha » .
Puis si metra avant ceste partison , que en chascune de ses parties covienent et escheent maintes argumentacions : premierement , qu'en nule loy ne covient pas prendre neisune cause contre l'escrit ; puis aprés , et si es autres loys le covient , ceste si est tele loy qu'en li ne covient mie ; au darrain , et si en ceste loy le covient , ceste cause ne covient point prendre .
La premiere partie tout le plus sera confermee de ces leus : a l'escrivain / / ne defailli pas engin ou entendement , ne cure ne ayde ne nule possibilité ou puissance por coi il ne peust avoir escrit apertement et parfaitement ce que il pensoit ; et ne li fust pas esté fort ne grief d'oster cele cause que les aversaires dient , s'il cuidast qu'aucune chose deust estre ostee , si com ceaus sont acoustumez d'oster qui escrivent les loys .
Des emprés il covient reciter les loys qui sont escrites aveuques exceptions , ce est aveuques ostances , et veyr meismement s'il en y a aucune excepcion en cele meisme loy de la quele l'on a traité et plaidié , en aucun chief ou chapistre ; ou chiez cel meisme escrivain de la loy , dont l'en porroit plus prover que cil eust osté , s'il cuidast que riens fust a oster .
Et si covient ausi moustrer que prendre cause ou entendre n'est autre chose que tolir la loy , por ce que , quant la cause est une fois reguardee , rien n'apartient de regarder la de la loy , quar ele n'est pas escrite en la loy .
Et ja seroit establi a trestous qu'il aient cause et puissance de pechier , s'il entendoient que vos jugiez la chose de l'enging de celui qui a fait contre la loy , non pas de la loy de laquele vos y estes jurez .
Aprés doit on dire que se l'on se depart une fois des loys , les raisons de jugier seront troblees a juges et les raisons de vivre as autres cyteyens .
Quar se les juges s'en departent une fois de ce qui est escrit , il n'en avront que ensivre en lor jugement ne coment il puissent reprover as autres ce qu'il avront jugié contre la loy ; et les autres citeyens ausi seront mesconoissant et ne sauront qu'atraitier ne que faire se chascun face chascune chose non pas par le comun escrit ou dou comun escrit de la cité , mais de son conseil et de cele raison qui li venroit en la pencee et au foleant plasir de son cuer .
Puis aprés l'on demandera des juges meismes por coi il demeurent en autrui besoignes ; por coi s'enpeeschent il do loier de la chose publique quant il s'en porreent souvent passer / / de lor choses ; por coi jurent il en certaines paroles ; por coi s'assemblent il en certain tens et se departent en certain ; nule cause n'est mise avant de qui mainz de preu vient a la chose publique , que cele qui est exceptee de la loy ; s'il jugent que ce soit droit qu'il soient constraint et tenus as loys en tant d'ennui et de travail , et qu'il otroient a noz aversaires de mesprisier les loys .
Des emprés lor doit on demander s'il soufriroient que le coulpable escreyst ou assignast cele cause en la loy par laquele il diroit qu'il avroit fait contre la loy ; et s'il feroit ce , si ce seroit plus indigne chose et plus desporveant que se il escreyst trufle ; et se il meismes , les juges , vozissent ce escrivre , si lor soufriroit le peuple .
Certes , ceste chose est trop mainz digne quant ce que l'en ne peut muer ne changier par parole et par letres , l'en le change par la meisme chose et par jugement ! Aprés si dira l'on que n'est pas digne chose d'amermer aucune chose de la loy , ou de destruire la loy , ou de changier la d'aucun endroit .
Le peuple n'a mie pooir de conoistre , de prover ou de reprover ceste chose , si est a juges .
Ne leus n'est , ne tens d'amender les loys , quar ce covenra faire et atraitier chié le peuple et par le peuple .
Et si ce faisoient ores , je veul savoir qui est maistre faiseor et donierres de la loy , et qui sont cil qui recevront celes actions : ce veul je veyr et desamonester , por ce que ce seroit une chose mout desprofitable et durement laide .
Et si ce est ensi mesavenant et lait , si covient il ores a juges en ceste presence de garder et sauver la loy tele com ele est , et puis aprés , s'ele desplaist , si la covenra amender par le peuple .
Puis aprés si doit dire que se l'escrit ne fust , nos le deveriens querre et cerchier mout curiousement , ne nos ne croiriens point a cestui , s'i n'estoit hors dou peril .
Mais ores , puis que l'escrit est , mout est grant folie de reconoistre meaus les paroles dou coulpable qui a fait le pechié , que de cele loy .
Par sifaites choses et par telz raisons peut on moustrer qu'il ne covient pas prendre la cause hors de l'escrit .
La segonde partie si est en laquele l'on doit moustrer que , si es autres loys covient prendre cause contre l'escrit , ceste si est tele loy qu'en li ne covient pas .
Ceste chose peut on moustrer si la loy apartient a trop grans choses , a trop profitables choses , a trop honestes et a trop religiouses ; ou qu'ele apartient a desprofitable chose , ou a laide chose , ou a desaferable chose ensi que en tel chose l'en ne doit mie trop dilizaument obeyr a la loy ; ou que la loy soit ensi dilizaument et parfaitement escrite , et ensi avra l'on osté de chascune chose vizoument et sagement ce qui covenoit oster , que de nule rien ne covenra pencer que l'en ait trespassee a oster en tel diligent escriture et porveue .
Le tiers leu , qui est meismement necessaire a celui qui por l'escrit aleguera , si est par qui li covenra moustrer que se ore covenoit prendre cause contre l'escrit , toutes voies ceste ne covient il mie qui est amenee des aversaires .
Lequel leu , por ce li est il necessaire , quar il covient tous jors celui qui contre l'escrit aleguera qu'il mete avant aucune chose / d'igalité .
Trop seroit sovraine folie et mesconoissance , si celui qui contre l'escrit veaut aucune chose prover , ne s'esforce de ce faire par le secours et l'ayde d'igauté et de droiture .
S'aucun accuseor donques vosist accuzer ceste meisme cause et amermer de cele ygauté , aucune chose face qu'il soit avis que il de tous endrois l'accuze et amerme plus justement et plus provablement .
Quar tout araisonement qui est dessus dit , ce faisoit et a ce venoit que les juges par fine necessité , vozissent ou non , jujassent contre l'aversaire ; mais cest araisonement de ce leu si fait que les juges veullent jugier encontre , ne fust il encores necessité .
Ceste chose sera faite si nos translatons ou treons les choses que la matiere requerra a reprover la cause des aversaires de ceaus leus meismes desquelz nos moustrerons que la coulpe n'est pas en celui qui se desfendra par compareison ou par esloignement ou par raportement de blahme ou par les parties de l'otreement , desquelz nos avons devant / / escrit et esclarzi dilizaument a nostre pooir ; ou se nos metons avant causes et raisons por coi et par quel conseil est ensi escrit en la loy ou au testament , qu'il soit avis que la sentence n'est mie soulement confermee de la cause et de l'achaison de cele escriture , mais de la volenté de l'escrivain ausi .
Et par les autres constitucions ausi aleguera l'on le fait et provera .
Celui qui contre l'escrit dira , premierement metra avant celi leu par qui l'igaulté et la droiture de sa cause soit moustree .
Ou que il moustrera par quel corage , par quel conseil , ou par quel achaison il a fait ce qu'il fist .
et queconque cause il prendra en cest endroit , si la desfendra par les parties de l'assomptive desqueles nos avons dit devant .
Et quant il avra demoré longuement en ce leu et avra aornee la raison de son fait et la droiture et l'igalité de sa cause , lors si dira qu'il covient prendre les causes , contre les aversaires , de ces leus tout le plus qui vienent aprés .
Il moustrera qu'il n'en y a loy que / vodroit qu'aucune chose fust faite qui ne fust profitable et droituriere et ygale et que tous les tormenz qui des loys vienent , et par les loys si sont establis por la cause et l'achaison de vengier coulpe et malice .
Et si tel chose fust ores avenue a l'escrivain de la loy , et il eust a faire tel meisme fait , s'il estoit ores present , il establiroit juges de certain ordre et de certain aage qui fussent tel qu'il ne recitassent pas son escrit , la quel chose porroit faire chascun garson , mais qu'il peussent entendre sa pencee et entrepreter et espondre sa volenté .
Puis aprés si dira que se l'escrivain eust cuidié cometre ses escris a fos homes et a juges barbres , il les eust trestous plus parfaitement escris et plus curiousement ; mais por ce que il entendoit quelz homes seroient juges et bien sages et aparcevans avroient les choses a jugier , si n'en escrist il mie les choses qui veables li sembloient et cleres a entendre sanz ce qu'eles fussent assignees en l'escrit ; ne il ne cuida pas que vos seriez recitors de son escrit , / / ce sachiez , mais interpretours et exponeors de sa volenté .
Et quant il avra ce dit , puis si demandera des aversaires : « Que vos seroit il avis se je feysse chose ou s'aucune chose avenist de celes choses qui avroient ou tres honeste cause ou trop certaine necessité ? Accuseriez vos adonques ? Et ce n'en osta onques la loy .
Ne sont pas donques toutes choses eschivees et ostees es escris , mais aucunes choses ; et les choses que sont cleres et veables de soi si sont ostees taiziblement » .
Il n'y a riens que porroit estre droitement amenistree , ne es loys , ne en nule escriture , n'au comunal parler des homes chascun jor , ne es comandemenz demesches et familiers , si chascun vosist atendre a paroles et non entendre a la volenté de celui qui parole .
Des emprés si moustrera des parties de profit et d'onesté que ce que les aversaires dient qu'il covenoit ou covient a faire , est trop desprofitable et trop lait ; et ce que nos avons fait ou demandons a faire est mout profitable et mout honeste .
Aprés ce si doit dire que les / loys si nos sont chieres non pas por les letres qui sont tenves et soutil notees de volenté oscure , mais por le profit des choses de qui l'on a escrit et por le sen et la cure de ceaus qui ont escrit .
Puis aprés doit il descrivre et deffenir quel chose est loys ; qu'ele semble parmaindre et estre en sentences , non pas en paroles , et qu'il semble ausi que celui juge obeysse a la loy qui ensive sa sentence , non pas qui ensive s'escriture ; sur ce moustrer combien est indigne chose que celui qui por aucune tricherie et fole hardiece avroit fait contre la loy , et celui qui por honeste cause ou necessaire s'en seroit partis des letres de la loy , non mie de la sentence , fussent punis et tormentez par un meisme torment .
Et par cestes raisons et sifaites moustrera cil qu'i covient recevoir et prendre sa cause et en ceste loy recevoir et cele meisme recevoir que il met avant .
Et tout autressi com nos diziens que trop profitable chose seroit a celui qui por l'escrit aleguera s'il amermoit de cele droiture que l'aversaire metroit avant , en tel maniere disons nos que mout profitera a cestui qui dira contre l'escrit de convertir et torner a sa cause aucune chose de cele escriture , ou de moustrer qu'aucune chose soit escrite doutousement .
Puis aprés de cele doutouseté ou doutance doit il desfendre cele partie qui li peut profiter .
et doit metre avant diffinicion ou descripcion de mot ou de parole , ce est qu'il doit espondre et esclarzir la signifiance de celui mot qui li porra valoir a sa desfence .
Et ensi doit il ramener au profit de sa cause la force et la signifiance de cele parole de la quele li sera avis qu'il soit constraint .
Ou il amenra de l'escrit aucune chose non pas escrite par provable raison de la quele nos dirons aprés .
En quiconque chose , soit encore legierement provable , s'il se desfent de l'escrit , si soustient sa cause d'igalté et de droiture , mout li profitera sans faille , et ce est por ce .
Quar quant il avra sousmenee cele chose par qui la cause des aversaires s'esforce et se paine de plaidier , toute la force et l'aigrure de cele cause assouazira il et affacera .
Les leus comuns qui seront covenables d'une part et d'autre , si seront pris des parties de l'assomptive .
Mais le leu comun devers l'escrit si sera de dire que les loys doivent estre regardees de soi meismes , non pas dou profit de celui qui a failli encontre , et que rien ne covient avoir plus anciene ne plus digne des loys ne plus avant .
Le leu comun contre l'escrit si doit estre de moustrer que les loys sont et parmainent en la volenté et au conseil de l'escrivain et au profit comun , non mie es paroles .
Cum ce est indigne chose et trop desafferable de constraindre droiture et ygauté par letres , qui se devroit desfendre par la volenté de celui qui escrist ! CI DIT DOU PLAIT D'ESCRIT QUI NAIST DE CONTRAIRES LOYS .
De contraires loys naist le plait en l'escrit quant il est avis que deus loys ou plusors descordent entre soi en ceste guise .
Il y a une loy qui dit : « Qui tyran ocirra ait tel / / loier com cil avoient qui enportoient la victoire des geus de la montaigne d'Olympe , et quanqu il vodra avoir , demande de ceaus qui sont maistres sur les guerredons faire et cil li otroient » .
Une autre loy en y a qui est tele : « Si le tyran estoit ocis , cinq de son prochain lignage soient ocis » .
Il avint chose que un qui avoit nom Alixandre , si devint tyrant en cele terre Thessalie .
et sa feme , qui avoit nom Thebe , si se pensa d'ocirre le .
et quant ce vint de nuit qu'ele se dormoit ensemble au li , si l'ocist .
Ceste si avoit un fiz dou tyran .
Or demande ele son fiz qu'ele a de lui en leu de loier et de guerredon .
Il y a aucuns qui dient qu'il covient par la loy tuer le garson .
La chose est en jugement .
En ceste maniere de plait uns meismes leus et uns meismes comandemenz covenront d'une part et d'autre , car quant chascun devra confermer la soe loy , si desfermera la contraire .
Premierement donques si covient icyleuques les loys estriver regardant la quele / des deus apartient a greignors choses , ce est a plus profitables choses , a plus honestes , et a plus necessaires .
Dom il avient que , se deus loys , ou plusors , ou tant com eles seront , sont ensi descordans que l'en ne seit la quele garder , cele doit on meismement garder et sauver qui li sera avis qu'a trop greignors choses apartient .
Des emprés doit on veyr la quele loy fu plus darrainement donee , quar la plus darraine est trop plus actorizee .
Puis aprés doit on regarder la quele loy dit ce qu'ele dit par maniere de comandement , et la quele par maniere de delaissance et de soufrance , quar ce qui est comandé est necessaire , et ce qui est delaissié et soufert si est volentaire .
Des puis doit on bien veyr en l'une et l'autre loy ou il y a greignor paine establie se l'on n'obeyst a la loy , quar cele loy doit estre meismement gardee qui est plus sainte et plus diligent .
Puis doit veyr la quele comande , la / / quele devee et desfent .
Quar il est avis maintes fois que la loy qui devee si amende cele qui comande ausi come par une excepcion , ce est en ostant et treant de li aucune chose .
Aprés doit on bien veyr la quel semble avis qu'ele soit escrite de toute chose generalment , et la quel en partie , et la quel en plusors choses , et la quel en aucune certaine chose .
Quar cele qui est escrite en aucune partie et cele qui est escrite en certaine chose doit plus aprochier a la cause et doit plus apartenir au jugement .
Des emprés l'en doit regarder s'il est mestier par la loy que la chose soit tout maintenant faite , ou s'ele doit avoir aucune demorance et soustenance .
Car la chose qui est maintenant a faire , si doit on premierement parfaire .
Aprés si doit on estre curious coment qu'il puisse sembler que la loy se detiegne plus a l'escrit et soit plus manifeste et plus apertement escrite que la contraire , et face qu'il soit tous jors avis que la soe est maintenue de l'escrit et par l'escrit , mais la contraire par doutous entendement ou par diffinicion ou par preuve d'aleguement , a ce que l'en puisse bien veyr et entendre que ce qui est plus apertement escrit est plus saint et plus estable .
Si doit il ausi ajouster la sentence a l'escrit de sa loy et mener la contraire loy a autre sentence ; ou qu'il face , si ce peut estre et si la matiere et la cause li done a faire , que l'une et l'autre loy ne se descordent pas quant est devers li , mais ambedeus doivent estre gardees devers sa raison ; et devers la raison et par la raison des aversaires l'une doit estre desprisee par fine necessité .
Les leus comuns et ceaus que la meisme cause donra , covenra prendre des tres amples parties de profit et d'onesté , et par l'amplifiement des leus covenra veyr a la quele loy doit on plus et meaus aprochier .
SI DIT DOU PLAIT D'ESCRIT QUI NAIST DE PROVABLE RAISON .
Le plait si naist de la provable raison quant l'en se maine et parvient de ce qui est escrit a ce qui n'est point escrit en ceste guize .
Il y a une loy qui est cele : « Se l'ome est forcenez et ait couzins payens et d'autre cultivement , ait le seignor / / pooir en li et en sa monee » .
Et une autre loy : « Ensi come l'ome avra fait son testament de sa maihnee et de sa pecune , ensi soit le droit » .
Et une autre : « Si l'ome muert sans testament , son avoir soit de ses cousins » .
Un home si est jugié qu'il ait ocis son pere .
et tantost , que plus ne s'en pot il fuyr ne eschiver , si li sont les piés chauciez d'un chaucement de fust , et la bouche envelopee de paille , si come l'en seaut faire a tel homecide .
Puis si est il mis en la chartre qu'il soit ileuques jusqu'a tant que le vaissel , qui est faitis a tel paine de tel mesfait , fust achetez , ou il seroit mis et getez au flum .
Entretans sont venus ses familiers en la prison et ont aportees tabletes d'escrivre et amenez garenz , et si escrivent hoirs de celui ceus qu'il lor comande a escrivre et signent les tabletes .
Puis aprés l'on a prize de celui la paine et le torment que l'en devoit prendre .
Or est le plait de l'eritage entre ceaus qui sont escrit hoirs es tabletes et entre ses cousins .
Ici endroites nule certaine loy ne peut estre aleguee qui en oste le pooir de faire / testament ou de non faire a ceaus qui sont en tel leu et en tel point .
Des autres loys donques qui de tel torment comandent et qui au pooir de faire testament apartienent covenra venir par provable raison a tel raison , que l'en demande si cil ait eu pooir de faire testament .
En ceste maniere d'argumenter ces sont les leus de cifaite guize .
Premierement si est le los et la confermance de cel escrit que tu prononcieras et diras ; des emprés que tu affrontes et mes ensemble la chose de qui l'en enquiert et demande aveuque cele chose qui est ferm estant et coneue , ensi qu'il soit avis qu'ele li soit semblable ; puis aprés de faire une esmerveille aveuque un estriveus semblant : « Coment l'en otroie que ce soit droit et nie cele chose qui est plus droite ? » ou « Qui otroie ce droit , doit il nyer ce qui est plus droit ou que am bedeus choses sont en une meisme maniere ? » Aprés ce doit on dire : por ce n'i a il rien de ceste chose escrite , quar quant de cele chose y avoit escrit , cil qui escrivoit cuida bien que de ceste n'y avroit nul qui se doutoit .
En mout / / de loys maintes choses sont trespassees , mais nul ne les tient por trespassees por ce qu'eles peuent estre entendues des autres choses qui sont escrites .
Des emprés doit estre moustree l'igauté et la droiture de la chose si come en l'absolute juridiciale .
Cil qui aleguera encontre , si doit desfermer la semblance que cel autre avra faite entre les deus choses .
Ce porra il faire s'il moustroit que cele chose qui est ressemblee est diverse de cele a cui ele est resemblee par general maniere ou par comencement , par nature , par force ou par signifiance , par grandesse , par tens , par leu , par persone et par openion ; s'il moustroit en quel nombre covient avoir et en quel leu cele chose qui est aportee par semblance et cele par cui achaison et por qui cause ele est aportee ; et si doit moustrer quel difference y a de l'une chose a l'autre , qu'il ne semble pas que une meisme chose covient cuidier de l'une et de l'autre .
Et se il porra uzer de provables raisons , si uzera de celes meismes dont nos avons / dit devant .
et s'il ne peut , si metra et dira que rien ne covient regarder fors ce qui est escrit .
Toz les droiz periront si l'en recevoit les semblances ; rien n'est par poi que ne soit avis semblable a autre chose .
et quant toutes choses peuent estre moustrees semblables entre soi ou dessemblables , maintes loys en sont semblables ou dessemblables choses , et en chascune chose , chascune loy .
L'on ne doit donques recevoir semblance , mais pure verité d'escrit .
Les leus comuns devers la provable raison si sont qu'i covient par preuve venir de ce qui est escrit a ce qui n'est point escrit ; et que nul home ne peut toutes choses embracier et comprendre par escriture , mais l'en doit fermement croire que cil qui escrist profitablement escrist et bien curiousement pensa et fist ensi que les unes choses fucent entendues des autres .
Les leus comuns contre la provable raison si sont de dire que tel preuve et tel voie de preuve , com est dessus dit , si est une devinaille , et bien fu foz li escrivains qui ne se pot garder ne eschiver de toutes choses / / com il voloit et des quelz il voloit .
CI DEVISE LE PLAIT D'ESCRIT QUI NAIST PAR DIFINICION .
La diffinicion si est quant aucun mot ou parole est mize en l'escrit et l'en enquiert et demande de sa significacion et de sa force en tel maniere .
Il y a une tele loy : « Qui la nave deguerpiront por contraire fortune de tens et por tempeste , perdent cil quanque il ont ; et lor nave et lor charge soit de ceaus qui en la nef remaindront » .
Il avint chose une fois que deus homes nageent au plus haut de la mer et l'un si estoit sires de la nef , l'autre sires dou charge .
Ces s'avertirent d'une part de la nef , si virent un home qui perissoit en mer , de poi s'en failloit , et toutes voies lor tendoit il les mains et lor queroit ayde .
Cil furent esmeuz de pitié et li ajousterent la nef et le recuillirent .
Il ne passa gaires aprés c'une tempeste les comensa a tormenter et tant esmovoir et travaillier que le seignor de la nef , quar il meismes estoit governeor , si coroit , ausi come se il fuyst , a une barche qui lor estoit liee derriere , por atemprer la nef a son pooir aveuque la corde dont cele barche lor estoit atachee en poupe .
Celui cui le charge fu si se coucha meismes en la nef sur un glaive , et celui qui estoit secouru de perir et recuilli en la nave si se traist au tymon et ayda la nef a son pooir .
Quant la tempeste fu assoagee et la mer abonacee , la nef fu menee en port , et celui qui s'estoit couchié sur le glaive si fu sané et assoagié de sa plaie , quar legierement avoit esté navré .
Or dit chascun de ces treis que la nave au tout son charge doit estre soue .
Trestous ici endroites vont a plaidoier par l'escrit , et le plait si naist de la force et de la signifiance dou nom .
Quar deguerpir la nave et remaindre en la nave doit on enquerre icileuques et demander par diffinicions et savoir quel chose est nave et que veaut ce dire .
et ce sera atraitié par tous ceaus meismes leus par les quelz la diffinitive constitucion est atractee .
Puis que nos avons expostes et esclarzies les argumentacions que sont adonees / / et afaitees en la judicial maniere des causes , des ores mais si donrons les leus et les comandemenz d'argumenter en la deliberative et la demoustrative maniere , qui sont generaus manieres ou comencemenz de cest art , si com est devizé au premier livre ; non pas por ce que toute cause de cestes treis ne repaire tous jors en aucune constitucion , mais por ce qu'il y a uns leus qui sont tant soulement apropriez a cestes causes et ne sont pas decevrez de la constitucion , mais il sont afaitiez a fins de cestes generaus manieres .
Quar en la judicial maniere la fin si est igalité , ce est une partie d'onesté .
Il plaist a Aristot que profit soit la fin en la deliberative maniere , mais a nos si plaist honesté et profit ensemble ; et en la demostrative , honesté .
Por la quel chose il est a savoir qu'en ceste deliberative et demostrative maniere de cause aucunes argumentacions seront atraitees comunaument et semblablement , et aucunes seront ajoustees decevreement a la fin ; par la quele fin ou a la quele / il covient que tout araisonement soit raporté .
Et a nos ne sera pas grief de metre exemple de chascune constitucion si nos ne veons qu'ensi com il avient que les choses oscures en devienent plus manifestes et plus cleres en disant , en tel maniere avendroit que les choses cleres et apertes devenroient plus oscures par araisonement et par dire .
Des ores mais encomensons a dire les comandemenz de la delivrance .
CI COMENSE LA DELIBERATIVE MANIERE QUI EST UNE DES TREIS GENERAUS DE L'ART .
Il est a savoir qu'il en y a treis manieres de choses que nos devons covoitier et eslire .
et , par le contraire , autretant en y a de celes que nos devons fuyr et eschiver .
Quar aucunes choses sont qui par la force de lor nature nos atraient et tirent a covoitier les et eslire , non pas por aucun gaaign , mais por lor dignité et por lor noblesse .
La quele maniere si est si come vertu , science , verité .
Autres choses sont que nos covoitons a avoir , non pas por lor force et lor nature , mais por le fruit et le profit que l'on a d'eles , si / / come monoie .
Et aucunes autres choses sont qui sont conjointes des parties de celes choses dessus dites , quar nos les disirons a avoir et por lor force et lor dignité et por aucun profit qu'eles enportent de soi , dont eles sont plus desirees , si come amistance , bone renomee , bone cuidance .
Les choses que nos devons refuzer et eschiver , ce sont les contraires as devant dites choses , que , en regardant bien les avant dites treis manieres de choses et lor complexion de nature , si les peut chascun legierement entendre sans maistre .
Mais por ce que nos puissons d'unes et d'autres plus delivrement rendre raison , les choses que nos avons dites seront plus briement nomees .
Quar les choses qui sont en la premiere maniere , si seront apelees honestes .
Et celes qui sont en la segonde seront apelees profitables .
Mais celes de la tierce maniere qui sont conjointes de deus endrois , com est dessus dit , ce est d'onesté et de profit , por ce que honesté a / la greignor force et est plus digne chose des deus parties , si enporteront eles le nom de lor meaudre partie et seront apelees honestes .
et toutesvoies les entendra l'on conjointes , sans faille , de double maniere .
Et par ceste distinction et ceste guize desus dite avons nos que les parties des choses que l'on doit desirer et eslire , si sont honesté et profit .
Et par le contraire , poons veyr que les parties des choses que l'on doit eschiver , si sont laidure et desprofitableté ou domage , qui largement la vodroit apeler .
A deus parties des choses que l'on doit eslire , deus grans choses sont adonees , c'est a savoir : necessité et affection ou eschangement .
Necessité si est regardee et choisie d'un esforcement ou d'avenement de force qui ne se peut muer .
Eschangement si est regardé de la chose et des persones .
Nos escriverons aprés de l'une et de l'autre plus afaiteement et plus dilizaument , mais premierement si parlerons or endroites des raisons d'onesté .
CI DIT EN QUEL MANIERE LES RAISONS D'ONESTE DOIVENT ESTRE DESPLIEES et PREMIEREMENT DE LA SIMPLE .
A desplier donques les raisons d'onesté doit on savoir et entendre que ce qui est requis et esleu por soi purement et endroit soi , nos l'apelons honeste ou dou tout simplement ou en partie .
et , selonc ce , la chose qui et apelee honeste ou honestei meisme si a deus parties , l'une simple et l'autre conjointe si com est auques devisé dessus .
Nos regarderons ores premierement de la simple et puis esclarsirons la conjointe .
Au general comencement donques , ou material , de la simple , honesté si est vertu , qui embrace et comprent toutes les choses de cele maniere par une force et par un nom .
Quar vertu si est un abit de corage covenable et concordant a la maniere de bone nature et a la raison .
Por la quel chose , je di que si toutes les parties de vertu sont coneus , toute la force de la simple honesté sera bien regardee et veue .
Vertu a quatre parties generaus : prudence , justise , force et temprance .
Prudence si est sachance et conoissance de bones choses et de mauvaises , d'unes et d'autres .
Ceste se depart en treis parties especiaus : en memoire , entendance et en porveance .
Memoire si est par la quele le corage recorde et ramaine celes choses qui ont esté .
Entendance si est par la quele le corage regarde parfaitement et voit celes choses qui sont .
Porveance si est par la quele aucune chose qui est a venir est porveue et esgardee avant qu'ele soit faite .
Memoire atraite et manie les choses passees , e entendance les choses presentes , et porveance les choses futures ; et tout ce si est apelé prudence .
Justise si est un habit de corage qui est gardé et celebré por le comun profit et rent a chascun selonc sa desserte et selonc ce qu'il en est dignes .
Le comencement de justise si est eissu et venu de nature , et aucunes choses ausi sont venues en acoustumance de la raison dou profit .
Puis aprés la paor des loys et la relegion si a confermees et establies les choses qui sont venues de nature et les choses qui ont esté esprovees d'acoustumance ou par coustume .
Le droit de nature si est ce que une naturel force engendre et fait , non pas openion ne cuidance , si come religion , pitié , / / grace , venjance , reverence et verité .
Religion si est ce qui nos fait estre curious d'une sovraine nature que l'en apele divine et nos esmeut de faire li feste et sacrefice .
Pitié si est par la quele nos donons dilizaument cultivement et office a ceaus qui nos sont joint par sanc et qui sont bienveullanz dou pays , et somes esmeuz de faire lor bien .
Grace si est en la quele se contient la memoire et l'amentoivement ou la recordance des amistances et des offices d'autrui , ce est la volenté de reguerredoner autrui .
Venjance ou vengement si est par la quele , en desfendant ou en venjant , nos reboutons et enostons de nos force ou injure et toute chose briement qui nos doit nuire ou nuira .
Reverence si est par la quele nos cultivons et honorons les homes qui par aucune dignité sont plus avanciez que nos et valent meaus .
Verité si est par la quele iceles choses qui furent ou sont ou seront sans eschangement ne muance sont dites et affermees .
Le droit de coustume si est ce qui est / trait legierement de nature et usage l'a norri et l'a fait plus grant , si come religion ; ou , s'aucune autre chose des avant dites choses qui de nature est eissue , nos veons qu'ele est crehue por acoustumance et amplifiee ; ou ce que l'ancieneté dou peuple a amené en coustume par los et par espreuvement , la quele maniere si est devisee en treis : en covenant , igal et jugié .
Covenant si est ce qui se covient entre aucuns par acort fait .
Igal si est ce qui est igalable entre tous .
Le jugié si est ce de qui establie chose est ja par les sentences d'aucun ou de aucuns .
Le droit de la loy si est qui se contient en cel escrit qui est doné au peuple por garder .
Et ensi poez entendre coment justise est generaument devisee en treis menbres , ce est en treis manieres de drois : droit de nature , droit de coustume , et droit d'escrit .
Force est un esgardé et choizi receivement de perilz et parfaite soufrance de travailz .
Ceste se depart en quatre parties : en magnificence , fiance , pacience et parceverance .
/ / Magnificence si est une pencee et amenistrement ou donement de grans choses et de hautes aveuques un ample proposement de corage et resplendissant .
Fiance si est par la quele le corage de l'ome si en receive , aveuques certaine esperance , mout de seurté es grans choses et honestes .
Pacience si est une voluntaire et longue soufrance de reddes choses et de grevouses por l'achaison d'onesté o de profit .
Parceverance si est une estable parmanance et pardurable en raison bien regardee et bien chosie .
Temprance si est une ferme et atempree seignorie contre le corrompement de raison et contre les autres inordenez movemenz de corage et nient drois .
Ceste si a treis parties : continence , clemence ou pitouzeté et modesté .
Continence si est par la quele l'umaine covoitise ou dou corage est governee et refrenee par le governement de conseil .
Clemence si est par qui les corages qui sont folement esmeuz en hayne d'aucun ou en felonie , si sont retenus et rapaisiez ou ratemprez .
Modesté si est par qui l'oneste vergoignie acquiert estable actorité et pure ou clere .
Et toutes cestes choses dessus dites doivent estre requizes et esleues por soi soulement , sanz ce que nule rien de gaaing lor soit jointe ne ajostee .
Et ceste distinction dessus avons nos faite por la raison de moustrer et de bien esclarsir , quar ele n'apartient mout a ce nostre establissement et si est ele hors de la briefté de comander .
Les choses qui doivent estre eschivees por soi ne sont pas soulement celes choses qui sont contraires a cestes devant dites , si come fragilité et coardise a force , mais celes meismes qui lor semblent estre prochaines et ajoustees et toutevoies si en sont tres loinz d'eles , si come desfiance ou desseurtance : si est contraire a fiance ou a seurtance et por ce est ele vice ; hardiece indiscrete ne li est pas contraire , mais prochaine et ajoustee , et toutesvoies est ce vice .
Et en tel maniere troverez vos que ce qui est prochain et ajousté a aucune vertu si est vice , ou ce soit apelé ja por certain nom , si come / / hardiece qui est prochaine a fiance et ajoustee , fole enredie a parceverance , fauce relegion a relegion , ou sans aucun certain nom .
Et toutes sifaites choses sont mises aveuques les choses d'eschiver , come les contraires des bones choses .
Assez est dit et esclarzi de cele maniere d'onesté qui doit estre requise et esleue por soi dou tout simplement et de tout endroit , ce est de la simple .
Si devons ores parler et dire de cele qui est conjointe , ce est de cele en la quele aucun profit est ajousté .
et toutevoies l'apelom nos honeste , mais en partie , si com est dit au comencement dou chapistre .
CI DIT DE LA CONJOINTE HONESTE , CE EST OU IL Y A AUCUN PROFIT .
Maintes choses sont donques qui nos atraient a soi requerre et desirer , que por lor dignité , que por aucun fruit qui vient d'eles ; lesqueles manieres sont si come gloire , dignité , amplifiement et amistance .
Gloire si est bone renomee de aucun , aveuques loenge qui sovent est dite et espandue .
Dignité si est honeste auctorité d'aucun et digne de cultivement et d'onor et de vergoigne , ce est que l'on soit vergoignos et humble vers li .
Amplifiement si est grant habondance de puissance ou de maysté ou d'aucunes foisons .
Amistance si est enterine volenté de bones choses vers aucun por la cause et l'achaison de celui meisme qui ele aime , aveuques la semblable volenté et igale .
Nos ajoustons ici endroit fruit a l'amistance , por ce que nos parlons des causes civiles et qu'il soit avis que por l'achaison dou fruit ele doit estre requise et demandee .
Quar , si par aventure aucuns cuident que nos parlons de toute amistance , il nos comenceront a reprendre .
Tout soit ce qu'aucuns en y a qui cuident que les amistances sont a desirer et a requerre soulement por le profit , et aucuns sont qui cuident qu'eles sont a requerre por soi solement , et a vos autres en y a qui cuident que les amistances sont a requerre por soi et por le profit ensemble .
De totes cestes cuidances la quele seroit a establir por la plus veraie et la plus certaine , ce sera a regarder en un autre leu .
Nos disons ensi ores , quant a l'usage de rectorique , que l'amistance doit estre requise et esleue por l'une et l'autre chose .
A avoir raisons des amistances , si devez entendre que les amistances en partie sont jointes a religions et en partie non ; en partie sont vielles et ancienes et en partie sont noveles ; en partie sont venues dou benefice de ceaus qui les ont a partir au nos et en partie dou nostre ; en partie sont plus profitables , et en partie moinz profitables .
et por ce que ce est ensi , l'en porra lor raison avoir des dignitez des cauzes , des covenabletez des tens , des offices , ce est des uz de vertus des religions et des ancienetez ou des viellesses .
Puis que nos avons dit et esclarzi d'onesté simple et conjointe , qui est une partie des choses que l'on doit desirer , si com est devizé au comencement de ce tractat , si devons des ores mais parler de l'autre partie , ce est de profit .
CI DEVISE DOU PROFIT et DE CELES TREIS MANIERES D'OU IL EST PRIS .
Le profit si est mis ou en nostre cors , ou es choses qui sont hors de nos , des queles choses nequedent la tres greignor partie s'en retorne au profit dou cors .
Si come en la chose publique aucunes choses sont qu'a parler vulgaument , eles apartienent au cors de la cité , si come chans , port , pecune , navie , mariniers , chevaliers , compaignons , quar par ces choses les citéz en ont sauveté et franchise .
Autres choses sont qui font la une chose plus ample et mainz necessaire si come le noble aornement de la cité et la grandesse , et si come la surmontant quantité de pecune , la moutitude des amistances et des compaignons .
et par cestes choses avient que les cytez soient non pas soulement sauves et saines , mais autresi amples et puissans .
Por la quel chose il est avis que profit si a deus parties : sauveté ou sauvement et puissance .
Sauvement si est une enterine garde , ou gardement de salu , et seure .
Puissance si est une posibilité ou pooir de covenables choses a garder les soues choses et a tenir l'autrui et acquerre .
De cestes / / choses avant dites covient regarder et veyr quel chose l'en porroit faire legierement et quel chose griement .
Legierement apelons nos ce que l'en peut faire sanz grant travail ou sans nul travail , sans despence , sanz ennuiement ne molesté et en trop brief tens .
Griefment disons nos ce qui ne peut estre fait sans travail , sanz despence , sanz ennuiment ne sanz molesté ne sanz lonc terme .
et tout soit ce que de toutes ces choses ait mestier et qu'il ait maint achaisonement de greiance et de difficulté , ou plusors achaisonemenz ou tres grans , toutes voies , puis que ces ennuiemenz et cestes grevouzetez seront passees , il peut estre compli et mené a eissue et a fin .
Puis que nos avons dit d'onesté et de profit , si demeure a dire de celes choses qui lor sont adonees , ce est de necessité et d'affection .
CI DIT DE NECESSITÉ QUI EST ADONEE A HONESTE et A PROFIT .
Necessité si est a qui l'on ne peut contraster par nule force ne ele ne peut muer ne changier n'assoagier .
Et que ce soit plus apertement veu , regardons par exemples la force de / ceste chose , quel ele est et de quel quantité .
Ce est necessité : que matiere de fust puisse ardoir par flambe .
Ce est necessité : que cors mortel muire en aucun tens .
Et ensi est ce necessaire com la descripcion de necessité requiert qui est dessus faite , la ou nos deymes : a qui l'en ne peut contraster par nule force , ne ele ne peut muer ne changier n'assoagier .
Et quant teles necessitez escharront es raisons de dire , eles seront apelees droitement necessitez .
Et , se aucunes grevouses choses escharront , nos regarderons s'eles porront estre faites ou comprises en la devant dite descripcion .
Il m'est avis que je voi et entenz qu'aucunes necessitez sont par ajoustance et aucunes necessitez sont simples et absolutes .
Quar autre chose est a dire : « Necessité est , ou mestier est , que les Cassilinences s'adonassent a Hanibal » .
Et autre chose est a dire : « Necessité est que les Cassilinences venissent au pooir d'Anibal » .
En la sovraine proposicion peut avoir tel ajoustance : « S'il ne vosissent meaus morir de faim » , quar se il amassent ce meaus , ne lor / / est pas mestier .
Mais en la soutaine n'est pas ensi .
Quar , ou veullent les Cassilinences soi baillier , ou soufrir la faim et morir , il est mestier que les Cassilinences viegnent au pooir d'Anibal .
Quel chose donques peut parfaire ceste partison de necessité ? Assez en dirai prochainement , quant le leu de necessité encorra .
Se la necessité sera simple , ne covenra gaires a dire , quar por nule raison nos ne la porriens assoagier .
Et quant la necessité sera tele que nos puissons aucune chose fuyr ou acquerre par ajoustance , lors devons regarder quel chose cele ajoustance enportera de profit ou d'onesté .
Quar qui vodroit entendre et enquerre les choses qui covienent a l'usage de la cité , il tos voit que rien n'est que par necessité covient faire que n'ait aucune cause ou achaison , la quele cause nos apelons ajoustance , treant ces choses .
Maintes autres choses sont de necessité que ne lor avient pas tel ajoustance ou ne peuent point avoir d'ajoustance , si come « Necessité est que les homes mortelz muirent » , sans ajoustance ; ou qui diroit : « Necessité est qu'il n'en usent point de viande , s'il voloient morir de faim » ; ou cest autre : « Il n'est pas mestier qu'il usent de viande si ce n'est aveuques cele excepcion hors de la quele si ne voloient perir de faim » .
L'en se doit donques bien prendre garde , si com je l'ai dit dessus , et veyr tous jors de quel maniere est cele chose qui est ajoustee , quar ele doit touz diz apartenir ou a honesté ou a sauvement ou a profit .
Quant a honesté , si devons expondre ensi necessité : « Il est mestier que nos fassons ceste chose , si nos volons honestement vivre » .
Quant a sauvement ensi : « Il est mestier que nos fassons ce , si nos volons vivre sauf et sainz » .
Quant au profit , ensi : « Mestier est que ce soit fait , se nos volons sans domage vivre » .
La sovraine necessité si est cele d'onesté .
Aprés li si est cele de sauveté ou de sauvement .
La tierce et la plus legiere si est cele de profit , qu'aveuques cestes deus ne porra jamais estriver .
Il covient que cestes soient mises sovent entre soi en / / compareison et en eschoiz .
Et ja soit ce que honesté vaut meaus et est plus avant de sauvement , toutevoies veons a la quele des deus l'on doit meaus conseillier .
De la quel chose il est avis que nos poons doner un certain escrit et pardurable .
Quar en la chose ou nos porrons ce faire que , quant nos conseillerons sauvement , nos recovrerons ou devons recovrer aucune fois par vertu et par vizouzeté ce que en cele presence sera appencé d'onesté .
Et quant nos ne porrons avoir la raison d'onesté et nos avrons la raison dou sauvement , si devons par tel semblant conseillier au sauvement qu'il soit avis que nos recovrons ce qui est por la raison d'onesté .
Et en icifaite chose , quant ce avient , nos porrons dire ensi verayement nos avons la raison d'onesté , quar sans le sauvement nos ne la porrions jamais acquerre .
En la quel chose , il covenra sans faille ou d'otroier a l'une des deus ou de descendre a la condicion de l'une des deus ou de reposer en la presence et atendre un autre tens .
En la / raison de profit ce doit l'on soulement entendre et veyr s'il est avis que cele cause qui apartenra au profit , soit digne por quoi aucune chose est amermee dou grandefiement ou de l'onesté do fait .
En cest endroit et en ce leu , il m'est avis que ce soit principal et chief de demander quel chose nos est necessaire a ce que nos volons eschiver ou aquerre , - quar se nos volons aucune chose eschiver ou aquerre , aucune chose nos doit estre necessaire - ce est l'ajoustance que nos devons veyr , quelz ele est , por meaus faire aprés chascune chose en la maniere qu'ele sera a faire et por jugier chascune cause qui sera grevouse et necessaire .
CI DIT DE EFECTION OU ESCHANGEMENT QUI EST ADONEE AU PROFIT et A HONESTE .
Affection ou eschangement si est une comuance de choses qui avient selonc le tens ou selonc l'aventure des besoignes ou de l'amenistrement ou de l'estudiement des homes .
Ceste si fait que les choses ne semblent pas estre teles n'ensi abondaument com l'en les a avant eues ou com l'en les soloit aucune fois avoir .
Si come passer as henemis , ce semble laide chose , mais non pas par cel corage que Ulixes passa .
Et geter pecune en mer n'est point profitable chose , mais non mie par tel conseil que Aristippus geta .
Aucunes choses sont donques que l'en doit regarder dou tens et dou conseil , non pas de lor nature , ce est selonc le tens , selonc le conseil , non mie selonc lor nature .
Et en toutes ces choses l'on se doit doner garde quel chose requierent les tens et les saisons , quel chose soit dignes a persones .
et non pas soulement quel chose , mais par quel corage , aveuc qui , en quel saison , combien longuement chascune chose ait esté faite , ce doit on ententivement veyr .
Et selonc nostre openion et nostre jugement , de cestes parties covient il prendre les leus a dire la sentence .
Et ce soufize de la deliberative comunaument et auques de la demoustrative , si demore ores a dire de la demoustrative decevreement , quant a la fin des leus , et ce sera briement .
CI COMENSE LA DEMOUSTRATIVE QUI EST UNE GENERAL MANIERE DE L'ART .
L'on doit prendre les loz et les vituperemenz de ces leus qui sont adonez a persones , des quelz nos avons dit devant .
Et se aucun en vodra atracter plus amplement et a plus large partison , si partisse en corage et en cors et es choses foraines .
La vertu dou corage si est de cui parties nos avons dit et esclarzi un poi avant .
Dou cors si est sancté , dignité , forces , vigor , isneleté .
Des foraines choses si sont si come honor , pecune , prochaineté , lignage , amis , pays , puissance et les autres choses que l'en peut entendre generaument en la semblable maniere .
Et en ces choses covenra valoir ce qui vaut en toutes choses que nos puissons entendre les contraires , quelz eles soient , n'en quel maniere .
Ce covenra prendre garde et veyr , en loant et en vituperant , que l'en ne blahme ne loe ce que l'ome aura eu au cors ou es choses foraines , mais coment et en quel maniere il les avra uzees et atractees , quar loer fortune si est folie et vituperer si est orgueil .
La loenge dou corage si est honeste et le vituperement / / dou corage si est grant et ardant .
Assez bien avons baillee la raison d'argumenter en toute maniere de cause , et assez est dit et esclarzi de l'invencion qui est la premiere et la tres greignor partie de rethorique .
Et por ce que l'une partie est ja menee dou soverain livre a ceste eissue et cestui livre ne contient mie poi de letres , si dirons ce qui demore a dire es autres .