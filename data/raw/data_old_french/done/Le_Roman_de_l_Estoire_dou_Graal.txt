Savoir doivent tout pecheeur , Et li petit et li meneur , Que devant ce que Jhesus Criz Venist en terre , par les diz Fist des prophetes anuncier Sa venue en terre , et huchier Que Diex son fil envoieroit Ça jus aval , et soufferroit Mout de tourmenz , mout de doleurs , Mout de froiz et mout de sueurs .
A icel tens que je vous conte Et roi et prince et duc et conte , Nostres premiers peres Adam , Eve no mere et Abraham , Ysaac , Jacob , Yheremyes Et li prophetes Ysayes , Tout prophete , toute autre gent , Boen et mauveis communement , Quant de cest siecle departoient , Tout droit en enfer s'en aloient .
Quant li Deables , li maufez , Les avoit en enfer boutez , Gaaigniez avoir les quidoit Et en ce adés mout se fioit .
Les boennes genz confort avoient Ou Fil Dieu que il attendoient .
Lors si plut a Nostre Seigneur Qu'il nous feïst trestouz honneur Et qu'il en terre descendist Et nostre humeinne char preïst .
Dedenz la Virge s'aümbra , Tele com la voust la fourma; Simple , douce , mout bien aprise , Toute la fist a sa devise .
Pleinne fu de toutes bontez , En li assist toutes biautez; Ele est fleiranz comme esglentiers , Ele est ausi com li rosiers , Qu'ele porta la douce rose Qui fu dedenz son ventre enclose .
Ele fu Marie apelee , De tous biens est enluminee , Marie est dite mer amere , Fille Dieu est , si est sa mere , Et Joachins si l'engenra , Anne , sa mere , la porta , Qui andui ancïen estoient .
Onques enfant eü n'avoient , Meis mout en estoient irié; Et Diex leur eut tost pourchacié Par son angle , qu'il envoia A Joachym , quant il ala Ou desert a ses pastouriaus , Et demoura aveques aus Pour ce que courouciez estoit De s'offrande que li avoit L'esvesque ou temple refusee , Pour ce que n'avoit engenree Nule porteüre en sa fame , Ki estoit de sa meison dame .
Ce dist l'angles a Joachyn : « Va tost , si te mest au chemin , Que Diex le t'a par moi mandé; Et se m'a il mout commandé Enseurquetout que je te die Ta volentez iert acomplie; Car tu une pucele aurras Et Marie l'apeleras .
D'Anne , ta fame , iert engenree , En son ventre saintefïee; N'en sa vie ne pechera Tout son aage que vivra .
De ce ne soies esperduz .
Et que j'en soie mieuz creüz , Par Jherusalem t'en iras Et a la porte enconterras Ta fame , puis vous en irez En vo meison et si serez Ensemble comme boenne gent , Ainsi avendra vraiement .
» Le pueple que il feit avoit D'Evein et d'Adam couvenoit Raiembre et giter hors d'enfer , Que tenoit enclos Lucifer Pour le pechié d'Adam no pere , Que li fist feire Eve no mere Par la pomme qu'ele menja Et qu'ele son mari donna .
Entendez en quantes mennieres Nous racheta Diex nostres peres : Li Peres la raençon fist Par lui , par son Fil Jhesu Crist , Par le Saint Esprit tout ensemble .
Bien os dire , si con moi semble , Cil troi sunt une seule chose , L'une persone en l'autre enclose .
Diex voust que ses fiuz char preïst De la Virge et de li naschist , Et il si fist puis que lui plust , Pour rien contredist ne l'eüst .
Cil Sires , qui humanité Prist en la Virge , humilité Nous moustra grant , quant il venir Daigna en terre pour morir; Pour ce que il voloit sauver L'uevre son pere et delivrer de la puissance l'Ennemi , Qui nous eut par Eve trahi .
Quant ele vit qu'ele eut pechié , Si ha tant quis et pourchacié Que Adans , ses mariz , pecha , Car une pomme li donna Que Diex leur avoit deveé Et trestout l'autre abandonné .
Meis il tantost la mist au dent Et en menja isnelement; Et tantost comme en eut mengié Pourpensa soi qu'il ot pechié , Car il vit sa char toute nue , Dont il ha mout grant honte eüe .
Sa fame nue veüe ha , A luxure s'abandonna .
Aprés ce coteles se firent De fueilles , qu'ensemble acousirent; Et quant Nostres Sires ce vist , Adan apele et si li dist : « Adan , ou ies tu ?
- Je sui ça .
» Tantost de delist les gita , Si les mist en chetivoison Et en peinne pour tel reison .
Eve eut conçut , si enfanta A grant doleur ce que porta , Et li et toute sa meisnie Eut li Deables en baillie; A la mort les vout touz avoir .
En enfer les covint mennoir Tant com Diex le vout , et ne plus , Qu'il envoia sen fil ça jus Pour saver l'uevre de son pere; Si en soufri la mort amere .
Pour ce besoing prist il no vie Ou ventre la Virge Marie , Et puis en Bethleem naschi De la Virge , si cum je di .
Ceste chose seroit greveinne A dire , car ceste fonteinne Ne pourroit pas estre espuisie Des biens qu'a la Virge Marie .
Des or meis me couvient guenchir , A ma matere revenir , De ce que me rememberrei Tant cum santé et pouoir ei .
Voirs est que Jhesus Criz ala Par terre , et si le baptisa Et ou flun Jourdein le lava Sainz Jehans , qu'il li commanda Et dist : « Cil qui en moi creirunt , En eve se baptiserunt Ou non dou Pere et dou Fil Crist Et ensemble dou Saint Esprist , Que par ice serunt sauvé , Dou pouoir l'Anemi gité , Tant que il s'i remeterunt Par les pechiez que il ferunt .
» A sainte Eglise ha Diex donné Tel vertu et tel poësté .
Sainz Pierres son commandement Redonna tout comunalment As menistres de sainte Eglise , Seur eus en ha la cure mise .
Ainsi fu luxure lavee D'omme , de femme , et espuree; Et li Deables sa vertu Perdi que tant avoit eü .
A bien peu cinc mil anz ou plus Les eut il en enfer la jus , Meis de tout son pouoir issirent Dusqu'atant que il s'i remirent; Et Nostres Sires , qui savoit Que fragilitez d'omme estoit Trop mauveise et trop perilleuse Et a pechié trop enclineuse , Car il couvenroit qu'il pechast , Vout que sainz Pierres commandast De baptesme une autre menniere : Que tantes foiz venist arriere A confesse , quant pecheroit , Li hons , quant se repentiroit Et vouroit son pechié guerpir Et les commandemenz tenir De sainte Eglise; ainsi pourroit Grace a Dieu querre , et il l'aroit .
Au tens que Diex par terre ala Et sa creance preescha La terre de Judee estoit Souz Romme , et a li respondoit , Non toute , meis une partie Ou Pilates avoit baillie .
A lui servoit uns soudoiers Qui souz lui eut cinc chevaliers , Jhesu Crist vit , et en sen cuer L'aama mout; meis a nul fuer N'en osast feire nul semblant Pour les Juïs qu'il doutoit tant , Car tout estoient adversaire A Jhesu la gent de pute eire .
Ainsi doutoit ses ennemis , Ja soit ce qu'a Dieu fust amis .
Jhesus peu deciples avoit , Et de ceus l'uns mauveis estoit , Pires plus que mestiers ne fust : Ainsi le voust , ainsi li plust .
Meintes foiz tinrent pallement Li Juïf queu peinne ou tourment Nostre Seigneur soufrir feroient Et comment le tourmenteroient .
Et Judas , que Diex mout amoit , Une rente eut c'on apeloit Disme , et avec seneschauz fu Entre les deciples Jhesu .
Et pour ce devint envïeus , Qu'il n'estoit meis si gracïeus As deciples come il estoient Li uns vers l'autre et s'entramoient .
Se commença a estrangier Et treire a la foïe arrier; Plus crueus fu qu'il ne soloit , Si que chascuns le redoutoit .
Nostres Sires savoit tout bien , Car on ne li puet embler rien .
A ce tens teu coustume avoient Li chambrelein que il prenoient La disme de quanque on donnoit A leur seigneurs , et leur estoit .
Or avint au jour de la Cene Que Marie la Madaleinne Vint droit en la meison Symom , A la table trouva Jhesum Avec ses deciples seant , Judas devant Jhesu menjant .
Dessouz la table se muça , As piez Jhesu s'agenouilla; Mout commença fort a plourer , Les piez Nostre Seigneur laver De ses larmes , et les torchoit De ses chevous que biaus avoit .
Aprés les oint d'un oignement Qu'aporta , precïeus et gent , Et le chief Jhesu autresi .
Et la meison si raempli De la precïeuse flereur De l'oignement et de l'oudeur Que chaucuns d'eus se merveilla .
Meis Judas mout s'en courouça : Trois cenz deniers , ou plus , valoit , Sa rente perdue en avoit : C'est en disme trente deniers , C'en devoit estre ses louiers .
Commença soi a pourpenser Comment les pourra recouvrer .
Li anemi Nostre Seigneur Qui li quierent sa deshonneur Furent tout ensemble assemblé En un hostel en la cité .
Ez vous ilec venu Judas .
Li hostes eut non Chayphas , Qui evesques fu de leur loi , Et preudons fu , si com je croi .
Joseph i fu d'Arymathie , N'est pas liez de la compeignie .
Et quant Judas ilec sentirent , Douterent le quant il le virent , Si que tantost con le connurent Pour la doute de lui se turent .
Il quidoient qu'il fust loiaus Vers son seigneur , et il iert faus; Et quant Judas , qui de pute eire Estoit , les vit ainsi touz teire , Palla et demanda pour quoi Estoient si mu et si quoi .
Il li demandent de Jhesu : « Ou est il ore ?
Sez le tu ?
» Et il leur dist ou il estoit , Pour quoi la venir ne voloit : « La loi enseigne .
» Com l'oïrent , En leur cuers tout s'en esjoïrent .
« Enseigne nous comment l'aruns Et comment nous le prenderons .
» Judas leur dist : « Se vous volez Jel vous vendrei , si le prenez .
Cil dïent : « Oïl , volentiers .
- Donnez moi donc trente deniers .
» L'uns en sa bourse pris les ha Et tantost Judas les donna; Ainsi eut son restorement De sa perte de l'oignement .
Aprés li ont cil demandé Comment il leur avra livré .
Judas leur mist le jour pour voir Comment il le pourrunt avoir , Et en quel liu le trouverunt .
Il dist que mout bien s'armerunt Comme pour leur vies sauver , Et si se doivent bien garder De Jake penre tout ensemble , Car merveilles bien le resemble .
« De ce ne vous merveilliez mie , Car andui sunt d'une lignie : Il sunt cousin germein andui .
- Comment connoistruns donc celui ?
- Mout volentiers le vous direi : Prenez celui que beiserei .
» Ainsi acordent leur afeire .
A trestoutes ces choses feire Estoit Joseph d'Arymathye , Cui en poise mout et ennuie .
Ainsi d'ilec se departirent; Dusqu'au jüesdi attendirent , Et ce jüedi chiés Simon Estoit Jhesus en sa meison Ou ses deciples enseignoit Les essemples et leur disoit : « Ne vous doi pas trestout retreire , Meis de ce ne me weil je teire Que cius menjut o moi et boit Qui mon cors a mort trahir doit .
» Quant Jhesus ainsi pallé ha , Judas errant li demanda : « Pour moi le dites seulement ?
- Judas , tu le diz ensement .
» Autres choses leur vout moustrer Quant il daigna leur piez laver; D'une iaue a touz les piez lava , Et sainz Jehans li conseilla : « Priveement , sire , une chose Demanderoie , meis je n'ose .
» Jhesus l'en ha congié donné Et il ha tantost demandé : « Sire , a nous touz les piez lavas D'une iaue .
Tu , pour quoi feit l'as ?
» Diex dist : « Volentiers je direi , Cest essemple en Perrum penrei : Ausi comme l'iaue ordoia Des premiers piez c'on i lava , Ne puet nus estre sanz pechié , Et tant serunt il ordoié Com es orz pechiez demourrunt; Meis les autres laver pourrunt , Car , s'il un peu ordoié sunt , Ja pour ice nou leisserunt Que il les ordoiez ne puissent Laver , en quel liu que les truissent , Ausi con d'orde iaue ei lavé L'autre ordure qu'ele ha trouvé; Et semble que li darrien soient Ausi com li premier estoient .
Cest essemple a Pierre leirons Et as menistres le donnons De sainte Eglise voirement , Pour enseignier a l'autre gent : Par leur pechiez ordoierunt Et les pecheeurs laverunt Qui a Dieu vouront obeïr Et au Fil et au Saint Espir , A sainte Eglise , si que rien Ne leur nuist , ainz leur eide bien .
Si c'um connoistre ne pouroit Le lavé , s'on ne li disoit , Ausi les pechiez ne set mie De nului devant c'on li die , N'il des menistres ne sarunt Devant ce que il les dirunt .
Ainsi saint Jehan enseigna Diex par ce que il li moustra .
Diex fu en la meison Simon , Et il et tuit si compeignon .
Judas eut les Juïs mandez Et l'un aprés l'autre assemblez .
En la meison Symon entrerent .
Quant ce virent , si s'effreerent Li deciple Nostre Seigneur , Car il eurent mout grant peeur .
Et quant la meison vit emplie Judas , si ne se tarja mie : En la bouche Jhesu beisa Et par le beisier l'enseigna .
Jhesu prennent de touz costez .
Judas crie : « Bien le tenez , Car il est merveilles forz hom .
» Ainsi emmenerent Jhesum; Partie font de leur voloir , Qu'il ont Jhesu en lor pooir .
Or sunt li deciple esgaré Et sunt de cuer mout adolé .
Leenz eut un veissel mout gent Ou Criz feisoit son sacrement; Uns Juïs le veissel trouva Chiés Symon , sel prist et garda , Car Jhesus fu d'ilec menez Et devant Pilate livrez .
A Pilate Jhesu menerent De quanqu'il peurent l'encouperent; Meis petit furent leur pouoir , Qu'il ne peurent droiture avoir , Ne droiture ne achoison Par quoi fust en dampnation .
Ne il ne l'avoit deservi , S'il s'en vousist partir ainsi .
Meis trop feule fu la joustice , Dont mout de seigneur sunt en vice , Et force n'i voust mestre mie , Ainz voust soufrir leur enreidie .
Toutes voies Pilates dist : « S'on ainsi cest prophete ocist Et mesires riens m'en demande , Je vueil savoir et sel commande As queus de vous touz m'en tenrei Et a cui ju en revenrei , Qu'en lui ne voi cause de mort; Ainz le volez ocirre a tort .
» A hautes vouiz tout s'escrïerent Et riche et povre qui la ierent : « Seur nous soit ses sans espanduz Seur nos enfanz granz et menuz !
» Lors le prennent , sel ront mené Devant Pilate et l'ont dampné .
Pilates l'iaue demanda Et devant eus ses meins lava , Et dist qu'ausi com nestoiees Estoient ses meins et lavees , Qu'ausi quites et nez estoit Del juste c'on a tort jugoit .
Li Juïs le veissel tenoit Qu'en l'ostel Simon pris avoit , Vint a Pilate et li donna; Et Pilates en sauf mis l'a , Dusqu'a tant que conté li fu Qu'il avoient deffeit Jhesu .
Et quant Joseph l'a oï dire Pleins fu de mautalent et d'ire , Vint a Pilate isnelement Et dist : « Servi t'ei longuement Et je et mi cinc chevalier , N'en ei eü point de louier , Ne ja n'en arei guerredon Fors tant que me donras un don De ce que touz jours prommis m'as .
Donne le moi , pouoir en has .
» Pilates dist : « Or demandez , Je vous donrei ce que vourez .
Sanz la foiauté mon seigneur , Nus ne l'aroit a mon honneur .
Vous avez granz dons deserviz .
- Sire , dist Joseph , granz merciz Je demant le cors de Jhesu , Qu'il ont a tort en crouiz pendu .
Pilates mout se merveilla Quant si petit don demanda , Et dist Pilates : « Je quidoie Et dedenz mon cuer le pensoie Que greigneur chose vousissiez Et , certes , que vous l'eüssiez .
Pour ce que son cors demandez , Pour vos soudees vous l'arez .
- Sire , granz merciz en aiez; Commandez qu'il me soit bailliez .
» Dist Pilates delivrement : « Alez le penre isnelement .
- Sire , unes granz genz et forz sunt , Bien sai , penre nou me leirunt .
- Si ferunt; alez vistement Et le prenez hardïement .
» D'ileques Joseph se tourna , Errant a la crouiz s'en ala , Jhesu vit , sin ot pitié grant Quant si vilment le vit pendant; De pitié commence a plourer , Dist as gueites qu'il vit ester : « Pilates m'a cest cors donné , Et si m'a dist et commandé Que je l'oste de cest despit .
» Ensemble respondirent tuit : « Ne l'osterez , car il dist ha Qu'au tierz jour resuscitera; Ja tant ne sara susciter Que le feruns a mort livrer .
» Dist Joseph : « Leissiez , le m'oster , Car il le m'a feit delivrer .
» Il respondent : « Ainz t'ocirruns Qu'avant trois jours gardé l'aruns .
A tant s'est Joseph departiz Et a Pilate revertiz , Et li conte comment avoient Respondu ne ne li leissoient Oster Jhesu Crist de la crouiz , « Ainz crïerent a une vouiz Que je mie ne l'osteroie .
» Pilates l'ot , n'en ha pas joie , Ainz se courouça durement; Ilec vist un homme en present Qui avoit non Nychodemus : « Alez , dist il , errant la jus Avec Joseph d'Arymathye; Ostez Jhesu de sa haschie Ou li encrime l'ont posé , Et l'eit Joseph tout delivré .
» Lors prist Pilates le veissel; Quant l'en souvint , si l'en fu bel; Joseph apele , si li donne Et dist : « Mout amïez cel homme .
» Joseph respont : « Voir dit avez » .
Et d'ilec est tantost sevrez; A la crouiz errant s'en ala O Nychodemus , qu'il mena .
Pour ce Pilates li avoit Donné , qu'il o soi ne vouloit Riens retenir qui Jhesu fust , Dont acusez estre peüst .
Ainsi com andui s'en aloient Plus hisnelement qu'il pouoient , Nychodemus si s'en entra Chiés un fevre que il trouva; Tenailles prist et un martel Qu'ilec trouva , mout l'en fu bel , Et vinrent a la crouiz errant .
Quant ce virent li chien puant Si se sunt de cele part treit , Car de ce leur estoit mout leit .
Nychodemus dist : « Vous avez Feit de Jhesu quanque voulez , Tout ce que vous en demandastes; Et nos prouvoz , sires Pilates , Si l'a a cest homme donné Pour ce qu'il l'avoit demandé .
Il est morz , que bien le veez; A penre soufrir li devez .
Il me dist que de ci l'ostasse Et que je a Joseph le donnasse .
» Adonc commencent a crïer Que il devoit resusciter , Et qu'il mie nou bailleroient A Joseph n'a homme qu'il voient .
Nychodemus se courouça , Et dist ja pour eus nou leira Qu'il ne li baille meintenant Maugrez trestouz leur nes devant .
Adonc se prennent a lever , A Pilate s'en vont clamer; Et cil andui en haut munterent Et Jhesu de la crouiz osterent .
Joseph entre ses braz le prist , Tout souëf a terre le mist , Le cors atourna belement Et le lava mout nestement .
Endrementier qu'il le lavoit Vist le cler sanc qui decouroit De ses plaies , qui li seinnoient Pour ce que lavees estoient .
De la pierre adonc li membra Qui fendi quant li sans raia De sen costé , ou fu feruz .
Adonc est il errant couruz , A son veissel et si l'a pris , Et lau li sans couloit l'a mis , Qu'avis li fu que mieuz seroient Les goutes ki dedenz cherroient Qu'en liu ou mestre les peüst , Ja tant pener ne s'en seüst .
A son veissel ha bien torchies Les plaies , et bien nestoïes Celes des meins et dou costé , Des piez environ et en lé .
Or fu li sans touz receüz Et ou veissel touz requeilluz .
Joseph le cors envolepa En un sydoine qu'acheta , Et en une pierre le mist Qu'il a son wes avoit eslist , Et d'une pierre le couvri Que nous apelons tumbe ci .
Li Juïf si sunt retourné , Si ont a Pilate pallé .
Pylates commanda et dist , En quel liu que on le meïst , Par nuit et par jour le gueitassent , Que si deciple ne l'emblassent; Car Jhesus a eus dist avoit Qu'au tierz jour resusciteroit .
Cil ont leur gueites assemblees Tout entour le sepulchre armees , Et Joseph d'ilec se tourna Et en sa meison s'en ala .
Li vrais Diex , en ces entrefeites , Comme sires , comme prophetes , En enfer est errant alez; Ses amis en ha hors gitez , Eve et Adam , leur progenie , Qu'Ennemis eut en sa baillie , Seinz , saintes , toute boenne gent , Car des boens n'i leissa neent , Touz ceus qu'il avoit rachetez , Pour qui il fu a mort livrez .
Quant Nostres Sires ce feit eut Quanqu'il li sist et il li pleut , Resuscita , c'onques nou seurent Li Juïf ne vooir nou peurent; A Marie la Madaleinne S'apparust , c'est chose certainne , A ses apostres , a sa gent , Qui le virent apertement .
Quant eut ce fait , la renummee Ala par toute la contree , Relevez est de mort a vie Jhesus , li fiuz sainte Marie .
Si deciple l'unt tout veü Et l'unt tres bien reconneü; Et ont veü de leur amis Qui furent trespassé jadis , Qui o Jhesu resusciterent Et en la gloire Dieu alerent .
Les gardes en sont deceü , Qu'encor ne l'unt aperceü .
Quant li Juïf ice escouterent , En la synagogue assemblerent Et si tinrent leur parlement , Car leur chose va malement; Et li un as autres disoient Que se c'est voirs que dire ooient Et que il fust resuscitez , Qu'encor aroient mal assez; Et cil qui l'avoient gardé Disoient bien par verité Qu'il n'estoit pas lau on le mist .
Encor unt il plus grant despist , Car il l'unt par Joseph perdu .
De ce sunt il tout esperdu; Et se damages y ha nus , Ç'a il feit , et Nychodemus .
Adonques tost pourpensé ont Qu'a leur meistres responderont , Se il leur estoit demandez; Et chaucuns s'i est acordez Comment il en pourrunt respondre , Quant on les en voura semundre : « Nychodemus de crouiz l'osta Et a Joseph le commenda; » S'il dïent : « Nous le vous leissames , Et puis errant nous en alames .
» Li Juïf pensent qu'il ferunt : Joseph , Nychodemus penrunt Si coiement c'on nou sara , Et puis ceste chose cherra; « Et s'il nous welent acuser , Qu'il le nous vueillent demander , Tantost com les pourruns seisir , De mort les couvenra morir .
Chaucuns de nous respondera Que on a Joseph le bailla .
Se vous Joseph ci nous rendez , Par Joseph Jhesu raverez .
» A ce conseil sunt acordé Tout li josne et tout li barbé .
Cist consauz est donnez par sens , Car boens est et de grant pourpens .
Nychodemus eut un ami A ce conseil , qui l'en garni; Manda li que il s'en fuïst Ou il morroit , et il si fist .
Et li Juïf s'en vunt la droit; Meis il ja fuïz s'en estoit .
Quant il voient que perdu l'unt , En la meison Joseph s'en vunt , Mout tristoié , mout irascu De ce qu'il l'ont ainsi perdu .
L'uis de l'ostel Joseph brisierent , Si le pristrent et emmenerent ; Mais ainçois le firent vestir , Car il estoit alez gesir .
Demandent li , quant l'ont tenu , Que il avoit feit de Jhesu .
Joseph respont isnelement : « Quant je l'eu mis ou monument , A vos chevaliers le lessei Et en ma meison m'en alei ; Ce sache Diex que puis nou vi Ne meis puis paller n'en oï .
» Cil li dïent : « Tu l'as emblé .
- Non ai , en moie verité .
- Il n'est pas la ou mis l'avoies ; Enseigne le nous toutes voies .
- Je ne sai ou est , s'il n'est la Ou je le mis quatre jours ha ; Et , se lui pleist que pour lui muire , Bien sai ce ne me puet rien nuire .
» Chiés un riche homme l'ont mené , Forment l'unt batu et frapé .
Leenz eut une tour roonde Ki haute estoit et mout parfunde .
Lors le reprennent et rebatent , Et tout plat a terre l'abatent ; Avalé l'ont en la prison , Ou plus parfont de la meison , Qui estoit horrible et obscure , Toute feite de pierre dure ; Forment l'ont fermee et serree , Et par dessus bien seelee .
Mout fu Pilates irascuz Quant set que Joseph fu perduz , Et en sen cuer mout l'en pesoit , Que nul si boen ami n'avoit .
Au siecle fu bien adirez Et vileinnement ostelez ; Meis Diex nou mist pas en oubli , Cui on trueve au besoing ami , Car ce que pour lui soufert ha Mout tres bien li guerredonna .
A lui dedenz la prison vint Et son veissel porta , qu'il tint , Qui grant clarté seur lui gita , Si que la chartre enlumina ; Et quant Joseph la clarté vist , En son cuer mout s'en esjoïst .
Diex son veissel li aportoit , Ou son sanc requeillu avoit .
De la grace dou Seint Esprist Fu touz pleins , quant le veissel vist , Et dist : « Sires Diex toupuissanz , Dont vient ceste clartez si granz ?
Je croi si bien vous et vo non Qu'ele ne vient se de vous non .
- Joseph , or ne t'esmaie mie ; La vertu Dieu has en aïe , Saches qu'ele te sauvera En paradis , ou te menra .
» Joseph Jhesu Crist demandoit Qui il iert , qui si biaus estoit : « Je ne vous puis , sire , esgarder Ne connoistre ne aviser .
- Joseph , dist Diex , enten a moi , Ce que je te direi si croi .
Je sui li Fiuz Dieu , qu'envoier Voust Diex en terre pour sauver Les pecheours de dampnement Et dou grant infernal tourment ; Je vins en terre mort soufrir , En la crouiz finer et morir , Pour l'uevre men pere sauver Qu'Adans avoit feite dampner Par la pomme que il menja , Qu'Eve sa fame li donna Par le conseil de l'Ennemi , Qu'ele plus tost que Dieu creï , Aprés ce , Diex de paradis Les gita et les fist chetis Pour le pechié que feit avoient Quant son commandement passoient .
Eve conçut , enfanz porta ; Et li et ce qu'ele enfanta Voust tout li Ennemis avoir En son demeinne , en son pooir , Et les eut tant cum plust au Pere Que li Fiuz naschi de la mere .
Par fame estoit hons adirez , Et par fame fu recouvrez ; Fame la mort nous pourchaça , Fame vie nous restora ; Par fame estions emprisonné , Par fame fumes recouvré .
« Joseph , or has oï comment Li Fiuz Dieu tout certeinnement Vint en terre ; et si has oï Pour quoi de la Virge naschi , Pour ce qu'en la crouiz moreüst Et li Peres s'uevre reüst : Pour ce sui en terre venuz , Et li sans de mon cors issuz , Qui en issi par cinc foïes ; Assez i soufri de haschies .
- Comment , sire ?
- Joseph li dist , Estes vous donc Jhesus qui prist Char en la Virge precïeuse , Ki fu Joseph fame et espeuse ?
Cil que Judas trente deniers Vendi as Juïs pautonniers , Et qu'il fusterent et batirent Et puis en la crouiz le pendirent ?
Que j'en la sepouture mis , Et de cui dirent li Juïs Que j'avoie vo cors emblé Et dou sepulchre destourné ?
- Je sui icil tout vraiement .
Croi le , si avras sauvement ; Croi le et si n'en doute mie , Si avras pardurable vie .
- Sire , dist Joseph , je vous proi Que vous aiez pitié de moi .
Pour vous sui je cileques mis ; S'i serei tant con serei vis , Se vous de moi pitié n'avez Et de cest liu ne me gitez .
Sire , touz jours vous ei amé , Meis n'en ei pas a vous pallé ; Et pour ce dire ne l'osoie , Certeinnement , que je quidoie Que vous ne m'en creüssiez mie , Pour ce que j'en la compeignie Estoie a ceus qui vous haoient Et qui vostre mort pourpalloient .
Lors dist Diex : « Avec mes amis Et aveques mes ennemis Estoie ; meis quant avenue Est aucune desconvenue , N'i ha mestier senefiance .
Or le vous leirei en soufrance .
Tu estoies mes boens amis , Pou ce estoies o lé Juïs , Et bien seu que mestier m'aroies Et au besoing que m'eideroies ; Car Diex , mes peres , t'eut donné Le pouoir et la volenté Que peüs Pilate servir , Qui si le te voust remerir : De ten service te paia En ce que men cors te donna .
- Hay , sire !
ne dites mie Que miens soiez n'en ma baillie .
- Si sui , Joseph , jel direi bien ; Je sui as boens , li boen sunt mien .
Sez tu que tu as deservi En ce que je donnez te fui ?
La vie pardurable aras Quant de cest siecle partiras .
Nul de mes deciples o moi N'ei amené , sez tu pour quoi ?
Car nus ne set la grant amour Que j'ai a toi des icé jour Que tu jus de la crouiz m'ostas , Ne veinne gloire eü n'en has .
Nus ne connoit ten cuer loial Fors toi et Dieu l'esperital .
Tu m'as amé celeement , Et je toi tout certainnement .
Nostre amour en apert venra Et chaucuns savoir la pourra .
Meis ele sera mout nuisanz As mauveis Juïs mescreanz .
En ten pouoir l'enseigne aras De ma mort et la garderas , Et cil l'averunt a garder A cui tu la voudras donner .
» Nostres Sires ha treit avant Le veissel precïeus et grant , Ou li saintimes sans estoit Que Joseph requeillu avoit Quant il jus de la crouiz l'osta Et il ses plaies li lava .
Et quant Joseph vist le veissel Et le connut , mout l'en fu bel .
Meis de ce se mout merveilloit Que nus ne seut ou mis l'avoit , Qu'en sa meison l'avoit repus C'onques ne l'avoit veü nus .
Et il tantost s'agenouilla , Nostre Seigneur en mercia : « Sire Diex , sui je donques teus Que le veissel si precïeus Puisse ne ne doie garder Ou fis vostre saint sanc couler ?
» Diex dist : « Tu le me garderas Et cius cui le comanderas .
Joseph , bien ce saras garder , Que tu ne le doiz commander Qu'a trois persones qui l'arunt .
Ou non dou Pere le penrunt Et dou Fil et dou Saint Esprit , Et se doivent croire trestuit Que ces trois persones sunt une Et persone entiere est chaucune .
» Joseph , qui a genouz estoit , Prist le veissel que Diex tenoit .
« Joseph , dist Diex , as pecheeurs Est sauvemenz pour leur labeurs .
Qui en moi vraiement croirunt De leur maus repentance arunt .
Tu meïsmes , pour tes soudees , Has mout de joies conquestees .
Saches que jameis sacremenz Feiz n'i ert , que ramembremenz De toi n'i soit .
Tout ce verra Qui bien garder y savera .
- Par foi !
dist Joseph , je nou sai ; Dites le moi , si le sarai .
- Joseph , bien sez que chiés Symon Menjei et tout mi compeignon , A la Cene , le jüesdi .
Le pein , le vin y beneï , Et leur dis que ma char menjoient Ou pein , ou vin mon sanc buvoient Ausi sera representee Cele taule en meinte contree .
Ce que tu de la crouiz m'ostas Et ou sepulchre me couchas , C'est l'auteus seur quoi me metrunt Cil qui me sacrefïerunt .
Li dras ou fui envolepez Sera corporaus apelez Cist veissiaus ou men sanc meïs , Quant de men cors le requeillis , Calices apelez sera .
La platine ki sus girra Iert la pierre senefïee Qui fu deseur moi seelee Quant ou sepulchre m'eüs mis .
Ice doiz tu savoir touz dis , Ces choses sunt senefiance Qu'en fera de toi remembrance .
Tout cil qui ten veissel verrunt , En ma compeignie serunt ; De cuer arunt emplissement Et joie pardurablement .
Cil qui ces paroles pourrunt Apenre et qui les retenrunt As genz serunt plus vertueus , A Dieu assez plus gratïeus ; Ne pourrunt estre forjugié En court , ne de leur droit trichié , N'en court de bataille venchu Se bien ont leur droit retenu .
» Ge n'ose conter ne retreire , Ne je ne le pourroie feire , Neis se je feire le voloie , Se je le grant livre n'avoie Ou les estoires sunt escrites , Par les granz clers feites et dites .
La sunt li grant secré escrit Qu'en numme le Graal et dit .
Adonc le veissel li bailla , Et Joseph volentiers pris l'a .
Diex dist : « Joseph , quant tu vouras Et tu mestier en averas , A ces trois vertuz garderas , Qu'une chose estre ainsi creiras ; Et la dame boneeuree Qui est Mere Dieu apelee , Ki le benoit Fil Dieu porta .
Mout tres bien te conseillera , Et tu orras , ainsi le croi , Le Seint Esprit paller a toi .
« Ore , Joseph , je m'en irei .
De ci mie ne t'emmenrei , Car ce ne seroit pas reison ; Ainz demourras en la prison .
La chartre sanz clarté sera , Si comme estoit quant je ving ça .
Garde que tu n'aies peeur , Ne au cuer friçon ne tristeur ; Car ta delivrance tenrunt A merveille cil qui l'orrunt .
Li Seinz Espriz o toi sera , Qui touz jours te conseillera .
» Ainsis est Joseph demourez En la prison bien enchartrez , Ne de lui meis plus ne pallerent , Meis trestout ester le leissierent .
Et demoura mout longuement Que de lui ne fu pallement , Tant qu'il avint c'uns pelerins , Qui fu assez jounes meschins , En cele terre de Judee Fist la mout longue demouree Au tens que Jhesus Criz ala Par terre et sen non preescha , Qui mout de miracles feisoit , Car il bien feire les pouoit .
Les avugles vi cler veanz Et les contreiz touz droiz alanz , Et autres miracles assez Que n'aroie a lonc tenz contez , Car trois morz y resuscita .
Li pelerins tout ce vist la .
Meis li Juif , qui grant envie Eurent seur lui , par felonnie Le firent il en crouiz morir , Pour ce qu'il ne vout obeïr De riens a leur commandemenz , Car il souduisoient les genz .
Au tens que je vous ei conté Que li pelerins eut esté En Judee , si vint a Romme Et hesberja chiés un preudomme .
Adonc li fiuz l'empereeur Estoit en si tres grant doleur Qu'il avoit une maladie , Car de lepre iert sa char pourrie ; Si vil estoit et si puanz Que nus o lui n'iert habitanz .
On l'avoit en une tour mis , Ou n'avoit fenestre ne wis C'une petite fenestrele , Ou on metoit une escüele Quant on li donnoit a mengier , Adés quant en avoit mestier .
Li pelerins fu hostelez , Bien aeisiez et bien soupez ; L'ostes au pelerin palloit Que mout granz damages estoit Dou fil a leur empereeur Qui estoit a tel deshonneur .
Et li pelerins demanda Quel duel et quel deshonneur ha , Et li hostes li ha conté De sa lepre la verité Que cil Vaspasïens avoit Et nus saner ne l'en pouoit : Fiuz estoit a l'empereeur , Tant en avoit il duel greigneur .
Li hostes li ha demandé S'il avoit nule rien trouvé Qui Vaspasïen boenne fust N'a lui curer mestier eüst .
Li pelerins li respondi : « Je ne sai pas chose ore ci , Meis ce puis je bien affermer Que la dont je vieng d'outremer Jadis un grant profete avoit , Qui sanz doute preudons estoit , Et meintes foiz fist Diex pour lui .
Je vi malades qu'il gari De mout diverses maladies Qu'il avoient , viez et anties , Je vi contreiz qu'il redreça Et avugles qu'il raluma , Hommes qui tout pourri estoient , Qui de lui tout sein s'en aloient , Et autres miracles assez Que n'aroie a lonc tens contez .
Meis il ne garissoit neent Ne garessit entierement ; Et li riche homme le haoient De Judee , qu'il ne pouoient Saner ausi comme il pouoit Ne feire autel comme il feisoit .
Et li hostes si demanda Au pelerin qu'il hesberja Qu'estoit devenuz cil preudon Et comment il avoit a non .
« Jel vous direi , que bien le sai ; Meintes foiz nummer oï l'ai .
Jhesus eut non , li fiuz Marie , De Nazareth lez Bethanie .
La pute gent qui le haïrent Tant donnerent et tant prommirent A ceus qui le pouoir avoient Et qui les joustices tenoient , Tant le chacierent qu'il le prirent Et vilainnement le leidirent Et le despouillierent tout nu , Tant qu'il l'eurent forment batu .
Et quant pis ne li peurent faire Li Juïf , qui sunt de pute eire , Si le firent crucefïer En la crouiz et martirïer .
Et sanz doute , se il veschist , Vaspasïen , se il vousist , Garessist de sa maladie , Ne fust si granz ne si antie .
- Or me dites , se vous savez , Se vous dire le me volez , Leur oïstes vous unques dire Pour quoi le mirent a martire ?
- Pour ce que il si le haoient Qu'il oïr paller n'en pouoient .
- Dites moi en queu seignourie Ce fut feit , n'en quele baillie .
- Sire , ce fu feit en Judee , Que Pilates ha gouvernee , Ki est desouz l'empereeur De Romme , et est de sa teneur .
- Oseriez -vous dire et retraire Devant l'empereeur Cesaire Ce que vous m'avez ci conté ?
» Cil dist : « Oïl , par verité : N'est hons devant cui nel deïsse Et que prouver ne le vousisse .
» Quant l'ostes ce escouté eut , Tout errant au plus tost qu'il peut Est a l'empereeur alez , Si s'en est ou paleis entrez .
L'empereeur apelé ha , Toute la chose li conta , Ce qu'eut oï dou pelerin , De chief en chief dusqu'en la fin .
Quant l'empereres l'eut oï , Si s'en merveilla mout ausi Et dist : « Estre ce voir pourroit Que tu m'as conté orendroit ?
- Si m'aiust Diex , sire , ne sai ; Tout ainsi de lui oï l'ai .
Querre l'irei , se vous volez ; Tout ainsi conter li orrez .
» L'empereres ha respondu : « Va le querre ; que targes tu ?
» L'ostes en sa maison ala , Le pelerin arreisonna Et dist : « L'empereres vous mande Par moi , et si le vous commande Que vous vigniez a lui paller .
» Li pelerins , sanz demourer , Ha dist : « Volentiers i irei ; Quanqu'il demandera direi .
» Li pelerins est la venuz , Qui ne fu fous ne esperduz ; L'empereeur a salué , Et aprés li ha tout conté Quanque son hoste conté ot Et la chose tout mot a mot .
L'empereres respont errant : « Se c'est voirs que nous vas contant , Tu seras mout tres bien venuz , De richesces combles et druz .
» L'empereres ha ce entendu ; Ses hommes mande , il sunt venu , Et quant il furent assemblé , Si leur ha tout dist et conté Que li pelerins dist avoit ; Et chaucuns s'en esmerveilloit .
Pilate a preudomme tenoient Tout cil qui la ensemble estoient .
Et disoit chaucuns en son dist Que Pilates pas ne soufrist ; Car ce fust trop grant desreison Se il soufrist teu mesproison En liu ou seignourie eüst , Puis que deffendre le peüst .
La eut Pilates un ami Qui dist qu'il n'estoit pas ainsi : « Pilates est mout vaillanz hons , Plus que dire ne pourrïons ; Pour rien feire ne le leissast , Se il contredire l'osast .
» Lors unt le preudomme apelé Et l'oste qui l'eust hostelé : « Pelerin frere , par amour , Ce qu'avez a l'empereour Conté , s'il vous pleist , nous contez : Les vertuz que veü avez , Les biaus miracles de Jhesu , Qui estoit de si grant vertu .
» Touz les miracles leur conta , Si cum les vit quant il fu la , Et a dit que , quant il estoit Lau Pilates pouoir avoit , L'empereres force ne fist , Meis que son fil li garissist ; Et qui ce croire ne vouroit , Que il sa teste i meteroit .
Ja Pilates nou celera , Quant on ce li demandera ; Et qui de lui pourroit trouver Aucune chose et aporter , Tost en pouroit estre sanez Vaspasïens et respassez .
Quant les genz ont ce dire oï , Si en furent mout esbahi ; Ne seurent Pilate rescourre Ne a ce valoir ne secourre , Fors tant qu'il li unt demandé Que « se ce n'estoit verité , Que vieus tu c'on face de toi ?
» Il dist : « Mes despens donnez moi Et si me metez en prison En une soufisant meison , Et si feites la envoier , Enquerre bien et encerchier .
Se ce n'est voirs que dist vous ei , Je vueil et si l'otroierei Que la teste me soit coupee Ou a coustel ou d'une espee .
» Tout dïent qu'il ha dist assez ; Il l'otroient , et c'est ses grez .
Adonc l'unt de toutes parz pris Et en une chambre l'unt mis , Si le firent la bien garder Que il ne leur puist eschaper .
« Escoutez moi tout , biau seigneur , Ce leur ha dist l'empereeur , Boen est que nous envoions la Aucun message , qui savra Verité de ceste nouvele ; Car mout seroit et boenne et bele Se cil miracle estoient voir ; Et se nous pouiammes avoir Aucune chose qui men fil Curast et ostast dou peril , Avenu bien nous en seroit Et no chose mieuz en iroit .
» Vaspasïens la chose oï , Et touz li cuers l'en esjoï .
Quant seut que li estranges hon Estoit ja mis en la prison , Sa doleur li assouaga Et ses maus touz li tresala .
Adonc ha sen pere proié Que il , pour la seue amistié , Envoiast la en cele terre Et pour savoir et pour enquerre Se il voloit sa garison N'oster hors de si vil prison Com il estoit : trop estoit dure , Trop tenebreuse , trop obscure .
L'empereres feit ses briés feire , De ce ne me weil je pas teire , Qu'il mande a touz ceus de Judee , As plus pouissanz de la contree , A Pilate especïaument , Qu'il envoie a eus de sa gent , Et commande que on les oie De tout quanqu'il dirunt et croie De la mort Jhesu , qu'il ocistrent Quant il en la crouiz le pendirent .
L'empereres y envoia Le plus sage homme qu'il trouva , Qu'il voloit la chose savoir Et enquerre trestout le voir .
Et si leur mande a la parclose , Se il est morz , qu'aucune chose Ki au preudomme eüst esté , Se il l'ont en leur poësté , Que tantost la li envoiassent Et pour rien nule nou leissassent .
La garison sen fil queroit Et Pilate mout menaçoit Que , se c'est voirs qu'oï dire ha , Granz maus avenir l'en pourra .
Ainsi departent li message , Et s'en vunt tout droit au rivage De la mer , et es nes entrerent .
Boen vent eurent , la mer passerent ; Et quant il furent arrivé , S'a l'uns a Pilate mandé Qui mout estoit ses boens amis .
En sa lestre fist sen devis Que de ce mout se merveilloit Qu'il un homme pendu avoit Et n'avoit pas esté jugiez , Si en estoit mout courouciez : « Certes , ce fu grant mesprison ; Grant desavenant li fist on .
Li mesagier sunt arrivé Que l'emperere ha envoié ; Encontre eus erramment venez , Car eschaper ne leur pouez .
» Pilates les nouveles oit Que ses acointes li mandoit .
Ses genz commanda a munter , Car il voloit encontre aler Les messages l'empereeur Et recevoir a grant honneur .
Li messagier errant s'en vunt , Car Pilate trouver vourrunt .
Pilates ausi chevaucha Avec ceus qu'avec lui mena .
L'une compaigne l'autre voit En Arimathye tout droit ; Et quant il Pilate encontrerent Joie feire ne li oserent , Car certainnement ne savoient Se il a Romme l'emmenroient .
Li uns les lestres li bailla .
Il ha lut ce que dedenz ha ; Raconté li unt mot a mot Ce que li pelerins dist ot .
Quant eut ce Pylates escouté , Bien set que dïent verité .
O les messagiers vint arriere Et leur ha feit mout bele chiere , Et dist : « Les lestres lutes ei , Bien reconnois ce qu'i trouvei .
» La chose tout ainsi ala , Et chaucuns d'eus se merveilla De ce que il reconnissoit La chose ainsi comme ele aloit .
A grant folie puet torner Se il ne s'en set descouper , Car il l'en couvenra morir : Or mete peine a lui chevir .
Les messagiers ha apelé , En une chambre sunt alé : La chose a conseil leur dira .
Les wis de la chambre ferma Et si les fist mout bien garder , Que les genz n'i puissent entrer ; Mieuz vieut que par lui le seüssent Que par autrui le conneüssent .
Les enfances de Jhesu Crist Leur aconta toutes et dist Trestout ainsi comme il les seut Et que d'atrui oï en eut : Comment li Juïf le haoient , Ribaut souduiant l'apeloient ; Tout ainsi comme il garissoit Les malades quant il vouloit ; Confeitement il l'achaterent Et paierent et delivrerent De Judas , qui vendu l'avoit Et qui ses deciples estoit ; Trestout le leit que il li firent , Et comment chiés Symon le prirent , Comment devant lui l'amenerent Et comment il l'achoisonnerent .
« Requirent moi que leur jujasse Et que je a la mort le dampnasse ; Je leur dis pas nou jugeroie , Car reison nule n'i veoie .
Quant virent que nou vous jugier Si se prisent a couroucier , Qu'il estoient genz mout puissant , De richesces comble et mennant ; Et il distrent qu'il l'ocirroient , Que ja pour ce nou leisseroient .
Ce pesoit moi certeinnement ; Je dis a touz communement : « Se mes sires riens demander M'en vouloit ne achoisonner , Respondre de ce que pourroie ?
La chose pas ne celeroie ; Que , se la vouloie celer , Par vous le pourroient prouver .
- Seur aus fust et seur leur enfanz , Josnes et vieuz , petiz et granz , Fust espanduz li sanz Jhesu , Et ce en responderas tu .
» Il le pristrent et l'emmenerent Et le batirent et fraperent , Et en l'estache fu loiez Et en la crouiz crucefïez , Et ce que vous avez oï Avant que vous venissiez ci .
Pour ce que je voil qu'il seüssent Et que il bien l'aperceüssent Vraiement que plus m'en pesoit Assez que bel ne m'en estoit , Et voloie estre nestoiez , Car ce estoit trop granz pechiez , Devant eus yaue demandei Et erramment mes meins lavei , Et dis qu'ausi nez fusse ju Dou mal et de la mort Jhesu Comme mes meins nestes estoient Qu'il d'yaue lavees veoient .
J'avoie o moi un soudoier , Preudomme et mout boen chevalier .
Quant fu morz , sel me demanda ; Donnei li pour ce qu'il l'ama .
Li preudons Joseph non avoit , Et sachiez que il me servoit Tout adés a cinc chevaliers , A beles armes , a destriers .
Unques ne voust aveir dou mien , Fors le cors dou profete , rien .
Grant eschaance eüst eüe Dou mien , se me fust escheüe .
Le prophete osta dou despist Et en une pierre le mist , Que il avoit feite taillier Pour lui aprés sa mort couchier .
Et quant Joseph l'eut leenz mis , Ne vi ne seu et si l'enquis , Meis ne peu savoir qu'il devint , Quel chemin ne quel voie tint .
Espoir qu'il le nous unt ocis Ou noié ou en chartre mis ; Ne que je vers vous pouoir ai N'avoit il vers eus , bien le sai .
» Quant li message unt ce escouté , N'unt pas en Pilate trouvé Si grant tort cum trouver quidoient .
« Nous ne savons , ce li disoient , S'il fu ainsi cum dist nous has : Et , se tu vieus , bien te pourras Devant no seigneur descouper , Se c'est voirs que t'oons conter .
» Pilates leur ha respondu : « Tout ausi cum l'ei conneü Devant vous le connoisterunt Et tout ainsi le conterunt .
- Or les nous fei donques mander , Et dedenz un mois assembler Trestouz ensemble en ceste vile ; Gar qu'il n'i eit barat ne guile , Car nous assembler les feisuns Pour ce qu'a eus paller vouluns .
» Pilates ses messages prist , Si leur ha commandé et dist Que par toute Judee alassent Et a touz les Juïs nunçassent Que sunt venu li messagier L'empereeur des avantier ; Volentiers a eus palleroient S'il ensemble avoir les pouoient .
Il leissierent le mois passer , Et Pilates ha feit garder S'on pourroit riens avoir trouvé Qui au prophete eüst esté .
Meis il ne peurent trouver rien Qui leur feïst gramment de bien .
Tout li Giué en Beremathye S'assemblent a grant compeignie .
Pylates ha dist as messages Une chose de quoi fu sages : « Avant paller me leisserez As Juïs , si que vous orrez Ce que direi et il dirunt .
» Li messagier einsi feit l'unt .
Quant il furent tout assemblé , Pylates ha premiers pallé : « Vous veez ci , dist il , seigneur , Les messages l'empereeur ; Savoir welent ques hons estoit Cius qui on Jhesu apeloit , Qui de la loi se feisoit sires .
On leur ha dist qu'il estoit mires , C'on ne pourroit meilleur trouver ; L'empereres le feit mander , Volentiers a lui palleroit .
Je leur ei dist que morz estoit , Que vous deffeire le feïstes Pour ce que feire le vousistes : Dites se ce fu voirs ou non .
- Ce fu voirs , ja nou celeron , Pour ce que il roi se feisoit Et que nostres sires estoit .
Tu fus si mauveis que jugier Ne le voussis ne ce vengier .
N'en voussis penre vengement , Ainz t'en pesoit par samblement .
Et nous ne pourrïons soufrir Que il , ne autres , seignourir Seur nous ne seur les noz peüst , Fors que Cesar , tant puissanz fust , Ne le meïssians a la mort , Car il nous feroit trop grant tort .
» Lors dist Pilates as messages : « Ne sui si pouissanz ne si sages Que je eüsse seur eus pouoir , Qu'il sunt trop riche et plein d'avoir .
» Adonc ont dist li messagier : « Encor n'aviens oï touchier A la force de la besoigne ; Je weil c'om le voir m'en tesmoigne .
« Seigneur , je vous weil demander Se Pilates vous voust veer Cel homme qui roi se feisoit ; Dites le moi , comment qu'il soit .
- Par foi , sire !
ainçois nous avint ; Et sachiez que il nous couvint Que se on l'en demandoit rien , Que nous l'en deliverrians bien .
Se l'en voulez riens demander , Nous suns tenu au delivrer ; Nous i summes engagié , voir , Et aprés nous trestout nostre oir .
Pilates autrement sa mort Ne voust soufrir : dont il eut tort .
» Li messagier unt entendu Que Pilates n'a pas eü Si grant tort comme tuit quidoient Et cum les genz li tesmoignoient ; Il unt enquis et demandé Qui estoit , de queu poësté , Cil prophetes dont on palloit .
Il respondent que il feisoit Les plus granz miracles dou munde , Qui le penroit a la roonde ; Pour enchanteeur le tenoient Cil et celes qui le veoient .
Adonc dïent li messagier : « Saverïez vous enseignier Qui ha nule chose dou sien ?
Qui en aroit aucune rien Que nous en peüssians porter , Bien l'amerïans a trouver .
» L'uns d'eus une femme savoit Ki de lui un visage avoit , Qu'ele chaucun jour aouroit ; Meis sanz doute qu'il ne savoit Ou pris l'eut ne se l'eut trouvé .
Adonc ont Pilate apelé , So li content que cil dist ha .
Et Pilates li demanda Tantost comment avoit a non , En queu rue estoit sa meison .
« Verrine ha non , si n'est pas fole , S'est en la rue de l'escole .
» Quant Pilates seut ou mennoit Et comment ele a non avoit , Il ha tantost envoié la ; Par un message la manda .
Ele vint si tost com le sout .
Et Pilates , si cum Diex vout , Quant la vist venir , se leva Contre li ; si s'en merveilla La povre femme , quant le vist , De la grant honneur qu'il li fist .
Quant il si bienvignant l'eut feite Si l'a aprés d'une part treite Et li dist : « Dame , une semblance Avez d'omme en grant remembrance En meison , que vous aourez .
Je vous pri que la nous moustrez , Se il vous pleist et vous voulez .
Riens n'i perdrez , ja n'en doutez .
» La fame fu toute esbahie , Quant ele ha la parole oïe ; Forment s'escondist , et dist bien Que de ce n'avoit ele rien .
A ces paroles sunt venu Li messagier et unt veü La fame , ki venue estoit , Et Pylates a li palloit .
Li messagier l'unt acolee Et grant joie li unt menee Et le besoig li unt conté Pour quoi estoient assemblé ; Dïent li , s'ele ha en meison Chose de quoi puist garison Avoir li fiuz l'empereeur , Ele en sera a grant honneur Touz les jours meis que vivera , Jameis honneur ne li faura .
« On dist qu'ele ha une semblance De Jhesu , dont feit remembrance ; Et s'a vendre avoir la pouons , Mout volentiers l'achaterons .
» Verrine voit bien et perçoit Que descouvrir li couvendroit Et que plus ne la puet celer ; Si se commence a escuser Et dist : « Je ne la venderoie Pour riens qui soit , ne ne donroie Ce que vous ci me requerez ; Ainz couvient que tout me jurez , Et vous et vostre compeignon , Qu'a Romme , en vostre region , Que sanz riens tolir me menrez Et que vous riens ne me tourrez , Et je avec vous m'en irei Et ma semblance porterei .
» Quant li messagier ce oïrent , Forment en leur cuers s'esjoïrent .
Il dïent : « Nous vous emmenruns A grant joie et vous jureruns Trestout quanque vous devisez ; Meis , s'il vous pleist , se nous moustrez La semblance que demandons , Car a vooir la desirruns .
» Tout li Juïf qui la estoient , Qui toutes ces paroles oient , Dïent qu'encor riche seroit Et assez grant honneur aroit .
Verrine as messagiers ha dist : « Attendez moi un seul petit , Querre cele semblance irei Et ci la vous aporterei .
» Ele muet d'ilec de randon , Tantost s'en va en sa meison .
Quant fu en sa meison entree , Si ha sa huche deffermee Et si ha prise la semblance ; Et puis n'i ha feit arrestance , Dessouz sen mantel l'a boutee , As messagiers est retournee .
Il se sunt contre li levé Et grant honneur li unt porté .
Ele leur dist : « Or vous seez , Et puis le suaire verrez Ou Diex essua sen visage , Cui li Juïf firent outrage .
Il se vunt trestout rasooir ; Tantost cum la peurent vooir , Il les couvint touz sus saillir , Car il ne s'em peurent tenir .
La boenne femme ha demandé Pour quoi il s'estoient levé .
Chaucuns respont , ne s'en puet teire : « Par foi !
il le nous couvint feire , Quant nous la semblance veïmes : Feire l'estut , si le feïmes .
Dame , font il , pour Dieu nous dites Ou vous cest suaire preïstes .
» Ele respont : « Je vous direi , Comment m'avint vous conterei .
Un sydoine feit feire avoie Et entre mes braz le portoie , Et je le prophete encontrei En ma voie par ou ralei ; Les meins avoit derrier lïees , A une couroie atachiees .
Pour le grant Dieu mout me prïerent Li Juïf , quant il m'encontrerent , Que men sydoine leur prestasse , Au prophete son vis torchasse .
Erramment le sydoine pris Et li torchei mout bien sen vis , Car il si durement suoit Que touz ses cors en degoutoit .
Je m'en ving , et il l'emmenerent Outre batant , mout le fraperent .
Mout li feisoient vilenie ; Nepourquant ne se pleignoit mie .
Et quant en ma meison entrei Et men sydoine regardei , Ceste semblance y hei trouvee Tout ainsi comme ele est fourmee .
Se vous quidiez qu'ele eit mestier Ne qu'ele puist assouagier Le fil a nostre empereeur Ne lui feire bien ne honneur , Volentiers o vous m'en irei Et avec moi la porterei .
» Li messagier mout l'en mercïent , Car bien afferment et bien dïent , Car mestier avoir leur pourra Quant venu serunt par de la , Car il n'unt nule rien trouvee Qu'il aient si bien esprouvee Comme ceste .
Ainsi mer passerent Et en leur terre s'en ralerent ; Or sunt a Romme revenu .
L'empereres mout liez en fu ; Nouveles leur ha demandees , Comment les choses sunt alees , Se li pelerins voir disoit .
Il dïent de rien ne mentoit : « Assez y ha plus que ne dist Et de la honte et dou despist Que il au prophete feit unt , Ne point de repentance n'unt .
Pylates si grant tort pas n'a Cum nous jugïuns par deça .
» L'empereres ha demandé : « Avez me vous riens aporté Qui a ce seint prophete fust Ne qui men fil mestier eüst ?
- Oïl , sire !
nous aportuns Une chose que vous diruns .
» A ces paroles li conterent Commen il la femme trouverent , Qu'ele aveques li aportoit , Tout ainsi cum la chose aloit .
Li empereres , ce sachiez , Quant l'oï , si en fu mout liez .
Il dist : « Bien avez esploitié Et vos journees emploié : Vous aportez une merveille , N'oï paller de sa pareille .
» Li empereres s'en ala A la femme et la bienvigna .
Dist li bien fust ele venue , Qu'il la feroit et pleinne et drue , Pour ce qu'ele avoit aporté A son fil et joie et santé .
Quant ele l'emperere oï , En son cuer mout s'en esjoï Et dist : « Sire , vostre pleisir Sui toute preste d'acomplir .
» La semblance li ha moustree , Qu'avec li avoit aportee .
Quant la vist , trois foiz l'enclina Et durement se merveilla , Et a la preude femme dist Que meis teu semblance ne vist D'omme ne ki si bele fust , N'y avoit or , argent ne fust .
Entre ses deus meins prise l'a Et en la chambre la porta Ou ses fiuz estoit emmurez , Pour sa maladie enfermez ; Et a la fenestre la mist , Si que Vaspasïens la vist .
Et sachiez quant il l'eut veüe N'avoit unques la char eüe Si sainne cum adonques l'eut , Car Nostre Seigneur ainsi pleut .
Lors ha dist : « Sires , de pitié , Qu'est ce qui si m'a alegié De toute ma grant maladie , De mes doleurs ?
Ne les sent mie .
» Vaspasïens s'est escrïez : « Errant ce mur me depeciez .
» Si firent il hysnelement , C'onques n'i eu delaiement .
Quant eurent le mur depecié Trouverent le sain et heitié .
Ore unt bien la nouvele enquise Ou fu tele semblance prise Ki ainsi tost gari l'avoit , Ce que nus feire ne pouoit .
Et il li unt trestout conté Comment les choses unt alé .
Il unt le pelerin hors mis De la prison .
Il ha enquis Se c'estoit voirs que dist avoit Dou prophete et s'ainsi estoit Qu'il aient si preudomme ocis ; Il respondent qu'il est ainsis .
Au pelerin unt tant donné Que riches fu tout son aé ; Et Verrine pas n'oublïerent , Meis granz richesces li donnerent .
L'enfes eut la nouvele oïe ; Sachiez que ce ne li plut mie , Ainz en fu iriez durement Et dist : « Trestout certainnement La mort Jhesu achaterunt Tout cil qui au feit esté unt .
Il ha dist a l'empereeur : « Jameis n'arei bien ne honneur Desi que l'arunt comparé , Se liu en ei et poësté .
» Il ha dist aprés a son pere : « N'estes pas rois ne emperere , Meis cil le doit estre pour voir Qui seur nous touz ha tel pouoir , Qui , de la ou est , ha donné Teu vertu et teu poësté A la semblance que voi ci Que m'a si bien et tost gari , Ce que hons feire ne peüst , Vous ne autres , tant hauz hons fust .
Meis cist ha seur touz le pouoir , Et , certes , bien le doit avoir .
« Biaus peres , jointes meins vous pri , Cum mon seigneur , cum mon ami , Que me leissiez aler vengier La mort mon seigneur droiturier , Que cil larrun puant Juïs Unt si vileinnement ocis .
» L'empereres li respondi : « Biaus fiuz , jou vueil , si vous en pri , Feites vo volenté entiere , N'i esparniez ne fil ne pere .
» Quant Vaspasïens l'entendi , En son cuer mout s'en esjoï .
Ainsi firent , ainsi alerent , Ainsi la semblance aporterent ; On l'apele la Veronique , C'on tient a Romme a grant relique .
Vaspasyanus et Tytus Ilec ne sejournerent plus , Ainz unt tout leur oirre atournee , Qu'il vuelent aler en Judee .
En mer entrent , la mer passerent , Plus tost qu'il peurent arriverent ; Pylate funt errant mander , Qu'il viegne tost a eus paller .
Pylates oit le mandement Et set qu'il ameinnent grant gent .
Peür eut , nepourquant palla , Vaspasyen arreisonna : « Sire , vous m'avez ci mandé ; Vez moi ici tout apresté De feire tout vostre pleisir Quanque j'en pourrei acomplir .
» Vaspasyens dist sanz targier : « Je sui ci venuz pour vengier La mort Jhesu , qui m'a gari .
» Quant Pylates ce entendi , Si ha eü mout grant peeur , Qu'il quida qu'a grant deshonneur Son cors et sen avoir perdist Et c'on a la mort le mesist .
Pour ce estoit si espouentez Qu'il quida que fust encusez .
Lors ha dist a Vaspasyen : « S'oïr voulez , je direi bien Qui ha eü ou droit ou tort Dou prophete ne de sa mort .
- Oïl , dist il , bien le voudroie , Car plus aeisé en seroie .
- - En vo prison me meterez Et a touz les Juïs direz Que c'est pour ce que nou voloie Jugier , ainçois le deffendoie .
» Vaspasyens einsi le fist Cum Pylates li avoit dist .
Mandé sunt par toute la terre , Ne les tiegne buie ne serre .
Quant il furent tout assemblé , Vaspasyens ha demandé Que il unt dou prophete feit : Savoir le vieut tout entreseit , Plus estoit sires que ses peres Ne rois ne dus ne empereres .
« Avez vous feit que traïteur , Qui feïstes tel deshonneur .
» Il distrent , li puant renoi , Que Pylates le soustenoit Et se tenoit par devers li .
« Nous ne volïuns pas ainsi , Car trestout cil qui se funt roi Dïent contre ten pere et toi .
Et Pylates adés disoit Pour ce mort pas ne deservoit .
Nous ne voulsimes pas soufrir : Qui roi se feit il doit morir .
Encor disoit plus grant boufois , Qu'il se clamoit le Roi des rois .
» Vaspasyens a ce respont : « Pour ce l'ei feit mestre ou parfont De ma chartre , qu'oï avoie , Enseurquetout bien le savoie , Qu'il avoit malement ouvré ; Car plus que moi l'avoit amé .
Or vueil je de par vous savoir , Et si me dites tout le voir , As ques de vous touz plus pesoit De ce que seigneur se feisoit Et roi et meistre des Juïs Et li ques l'en fist pour ce pis , Comment vers lui vous contenistes Le premier jour que le veïstes Et pour quoi en si grant haïne Le queillites n'en teu cuerine , Li quel dou grant conseil estoient Et li quel mieuz vous conseilloient , Toute l'uevre enterinement Et trestout le commencement .
» Quant li Juïf ce entendirent , En leur cuers mout s'en esjoïrent : Que ce fust pour leur preuz quidoient ; Pour ce plus s'en esjoïssoient Que ce fust pour leur avantage Pylates y eüst damage .
Il dïent au commencement Trestoute la chose , comment Cil Jhesus Criz roi se feisoit Seur eus touz , se leur en pesoit ; Pour ceste chose le haoient , Si que vooir ne le pouoient ; Et comment Judas le trahi Et trente deniers le vendi ; Judas ses deciples estoit , Mauveis en ce qu'il le vendoit ; Celui qui les deniers paia Li moustrerent , qu'il estoit la ; Ceus qui le pristrent li moustrerent , Et devant lui mout se vanterent Dou despit , de la vilenie Qu'il li firent , Diex les maudie !
Comment devant Pylate vintrent , A lui se plaintrent et li distrent Que il Jhesu a mort jujast Et comme mauveis le dampnast .
« Certes , sire , il nou voust jugier N'il ne le nous vouloit baillier , S'on respondant ne li bailloit A cui il penre s'en pourroit , S'on riens l'en vouloit demander ; Bien s'en vouloit asseürer .
Sanz doute seur nos le preïmes Et nos enfanz y aqueillimes .
Tout ainsi nous fu il renduz Et li sans de lui espanduz , Que nous en fumes engagié Et nostre enfant nous unt plegié ; Se nous en clamons tout a toi De ce que nous fist tel desroi , Et vouluns que tu nous en quites Des couvenances devant dites .
» Vaspasyens ha ce oï .
Leur desloiauté entendi , Leur malice dont plein estoient , Si cum par eus bien le moustroient .
Touz ensemble penre les fist , En une grant meison les mist , Si ha feit Pylate mander Et hors de la prison giter .
Pylates est venuz devant , A son seigneur va enquerant Se il avoit eü grant tort Ou prophete ne en sa mort .
« Nennil si grant cum je quidoie Et cum dedenz men cuer jujoie .
» Pylate ester devant lui vist , Commanda li et si li dist : « Je vueil touz ces Juïs destruire , N'en i avra nul qui ne muire ; Bien s'unt seü tout descouvrir Pour quoi il doivent tout morir .
» Devant lui les ha apelez , Trente en ha d'une part sevrez ; Assez feit chevaus amener Et as queues les feit nouer , Que touz trahiner les fera , Ja un seul n'en echapera .
Ainsi fist lé trente destruire .
Li autre n'unt talent de rire ; Meis mout durement s'esmaierent .
Pourquoi ce feisoit demanderent ; Il dist : « Pour la mort de Jhesu , Qui si vilment demenez fu .
Ou tout vif le me renderez , Ou tuit vileinnement morrez .
- Par foi !
a Joseph le rendimes , Ne unques puis ne le veïmes .
Joseph de la crouiz jus le mist , Et nous ne savuns qu'il en fist ; Et se tu Joseph nous rendoies , Le cors Jhesu par lui ravroies .
» Et Pylates leur respondi : « Ne vous tenistes pas a lui , Ainçois le feïstes garder ; Trois jours feïstes demourer Vos gardes la ou il le mist , Et deïstes qu'il avoit dist Qu'au terz jour resusciteroit : A ses deciples dist l'avoit .
Vous doutïez qu'il ne l'emblassent Par nuit et qu'il ne l'emportassent , Et il feïssent entendant Que veü l'eüssent vivant , Et feïssent les genz errer En la creance et desvoier ; Car , se il fust resurrexiz , Granz periuz fust et granz ennuiz .
» Vaspasïens dist que morir Les couvient touz et si fenir .
Il respondent a une vouiz Que tout ce ne vaut une nouiz ; Car Jhesu rendre ne pourroient Se Joseph ainçois ne ravoient .
Tant en ra feit morir a honte Que je n'en sai dire le conte , Ardoir en fist une partie : Ainsi leur vieut tolir la vie .
Quant il virent qu'ainsi morir Les couvendroit et departir , S'en y eut un qui s'escria A haute vouiz et demanda : « Et se je Joseph enseignoie , Ma vie sauve averoie Et ma fame et tout mi enfant ?
» Vaspasïens respont erant : « Oïl , et si n'en doute mie , N'i perderas membre ne vie .
» Tantost l'a a la tour mené Ou Joseph eurent enfermé Et dist : « Ci enz mestre le vi , Et bien sai que puis n'en issi .
Pilates partout le feisoit Querre , meis trouver nou pouoit .
» Lors demanda Vaspasyens Combien pouoit avoir de tens .
« Dites pour quoi ci le meïstes Et pour quoi ceenz l'enclossistes , Et que vous avoit il meffeit ?
» Il li conterent tout le feit , Comment il le cors leur toli Dou prophete , quant il transi , Et en tel liu repus l'avoit Ou nus trouver ne le pourroit « Et que ravoir nou pourrïuns .
Emblez nous fu , bien le savuns , Et qu'il nous seroit demandez Ne ne pourroit estre trouvez .
Tout ensemble nous conseillammes Que Joseph tout vif penriammes Et que li touriammes la vie , Si ne nous encuseroit mie .
Et qui Jhesu demanderoit , Par Joseph Jhesu raveroit , Car Joseph l'averoit eü .
Ainsi arians peis de Jhesu , Que Joseph n'averoit on mie , Qu'il averoit perdu la vie .
Nous oïns dire et tesmoignier A ses deciples avantier Que au tierz jour resurrexi Et dou sepulchre hors oissi ; C'est ce pour quoi il fu ocis Et dedenz ceste chartre mis .
» Vaspasyens leur demanda : « Fu il morz aincois qu'il fust la , Et se vous avant l'oceïstes Et puis en la tour le meïstes ?
- Nennil ; meis forment le batimes Et puis la dessouz le meïsmes Pour les folies qu'il disoit Et que a nous touz respondoit .
Nous li demandïuns Jhesu , Qu'emblé nous avoit et tolu .
- Or me dites se vous creez Que il soit morz ne trespassez .
» Il respondent trestout ensemble : « Nous ne savuns , meis il nous semble Qu'il ne pourroit pas estre vis ; Trop ha lonc tens qu'il fu ci mis .
» Vaspasyens leur ha moustré : « Bien le pourroit avoir gardé Cil meïsmes qui m'a gari Et m'a donné que je sui ci .
Car je sai bien qu'il n'est nus hon Qui le peüst feire s'il non , Et bien voi que c'est veritez Que pour lui fu il emmurez , Et voirs est que donnez li fu , Et pour lui l'avez vous batu .
Je ne quit mie ne ne sent Que Jhesus si vileinnement L'eüst cilec leissié morir ; Je weil garder tout a loisir .
» Lors li unt le bouchuel osté , Et il ha dedenz regardé , Huche le ; meis pas ne respont .
Li Juïf dïent que ce sunt Merveilles s'il ha tant duré , Qu'il y ha longuement esté , C'onques n'i bust ne n'i menja Ne confort nul eü n'i ha .
Li rois dist pas ne quideroit Qu'il fust morz , s'il ne le veoit ; Une grant corde ha demandee , Et on li ha tost aportee .
Pluseurs fois le ra apelé , Et il ne li ha mot sonné .
Quant vist qu'il ne responderoit , S'est avalez la jus tout droit ; Et quant il avalez fu la , De ça et de la regarda .
En un clotest esgarde et voit Une clarté qui la estoit .
La corde treire commanda Amont et ou clotest ala .
Quant Joseph Vaspasyen vist , Contre lui se lieve et li dist : « Vaspasyen , bien viegnes tu !
Que viens tu querre , que vieus tu ?
Quant Vaspasyent s'oït nummer , Commença soi a merveillier Et dist : « Qui t'a mon nom apris ?
Unc respondre ne me voussis Oreinz quant de la t'apelei , Et pour ce ça jus avalei .
Di me qui tu ies , par ta vie !
- Joseph sui , diz , d'Arymathye .
» Et quant Vaspasyens l'entent , Si s'en est esjoïz forment Et dist : « Cil Diex benooiz soit Qui t'a sauvé ici endroit !
Car nus ne puet ce sauvement Sanz lui feire , n'en dout neent .
» Adonc andui s'entracolerent , Par grant amour s'entrebeisierent .
Lors ha demandé et enquis : « Joseph , qui t'a men nun apris ?
» Et Joseph tantost li respont : « Cil qui ha apris tout le munt .
» Vaspasyens a Joseph dist Par amours qu'il li apreïst Qui fu cil qui gari l'avoit Dou mal qui si vileins estoit .
Joseph dist : « De queu maladie ?
» Cil respont : « De meselerie .
Si vileinne iert et si puant , Car nus ne seïst autretant , Ne fust lez moi , qu'ei ci esté Pour tout l'avoir d'une cité .
» Quant Joseph l'a bien entendu , Si s'en rist et dist : « Nou sez tu Qui t'a gari ?
Je te dirai , Car tout certeinnement le sai .
Se voloies savoir son non , Par foi !
bien le te diroit on .
Il couvendroit qu'en lui creïsses Et ses commandemenz feïsses , Et je mout bien les te diroie Et la creance t'apenroie Et tout quanqu'il m'a commandé , Par lui meïsmes enhorté .
» Vaspasyens dist : « Jou creirei Et mout volentiers l'aourrei .
- Vaspasyen , enten mes diz .
Je croi que c'est li Sainz Espriz Qui trestoutes choses fourma , Et ciel et terre et mer feit ha .
Les nuiz , les jours , les elemenz Fist il et touz les quatre venz .
Il fist et cria les archangles Et tout ensemble fist les angles .
De mauveis en y eut partie , Plains d'orgueil et de felonnie Et d'envie et de couvoitise Et de haïne et de faintise , De luxure et d'autres pechiez .
Se les eut Diex tost trebuchiez Ça aval , que pas ne li plurent .
Trois jours et trois nuiz adés plurent , Qu'ainz plus espessement ne plut Pluie qui si grevanz nous fust .
Trois generacïons cheï En enfer et en terre ausi .
Cil qui cheïrent en enfer , Leur meistres en est Lucifer , Tourmentent en enfer les ames .
Li autre tourmentent les femmes Et les hommes , qui sus la terre Cheïrent , et mestent en guerre Trop grant envers leur createur ; Honte li funt et deshonneur En ce qu'il pechent trop griement Contre lui et vileinnement ; Et li angle leur unt moustré , Qui sunt en terre demouré , Et si les mestent en escrist , Ne vuelent pas c'on les oblist .
Les autres trois si demourerent En l'eir et ilec s'arresterent .
D'engignier unt autre menniere , Qui n'est pas a penre legiere , Qu'il prennent diverses semblances .
Leur darz , leur javeloz , leur lances , Pour decevoir as genz envoient Et de bien feire les desvoient .
Ainsi sunt leur genelogyes Et sunt par trois foiz trois foïes .
Le mal et l'enging aporterent En terre et trestout l'i leissierent , Le barat et la tricherie , Ire , luxure et gloutenie .
Li autre qui sunt demouré Ou ciel , si furent confermé , Qu'il ne pourrunt jameis pechier ; Garderunt soi de l'encombrier Que li autre se pourchacierent Quant ou ciel meïsme pechierent , Et de la honte et dou despist Que Diex pour leur orgueil leur fist .
Ainsi furent bien confondu Li angle que Diex eut perdu ; Et couvint qu'il homme fourmast Et pour ce despist le criast ; Ausi bel le fist comme lui , Ainsi li plut et abeli .
Puissance d'aler , de venir , De paller , vooir et d'oïr , Sens et memoire li donna , Et dist que de lui remplira Touz les sieges de paradis , Ou li angle estoient jadis .
Ainsi fu hons feiz et fourmez Et en paradis hostelez , Car Diex meïsmes l'i mena Et qu'il feroit li enseigna .
Pour reposer la se coucha , Et Diex de sa coste fourma Sa fame , qu'il li ha donnee ; Adans l'a Evein apelee , De ces deus suns nous tout venu , Meis par ce fumes confundu ; Car quant li Ennemis ce vist , Si en eut mout tres grant despist Que li hons , qui de boue estoit , Les sieges dou ciel rempliroit .
A Eve vint , si l'engingna Par la pomme qu'ele menja .
Par l'enhortement l'Ennemi S'en fist Adam mengier ausi ; Et quant il en eurent mengié , De paradis furent chacié , Car li lius pechié ne consent N'a nul mal feire ne s'estent .
Et si les couvint labourer Et leur cors en sueurs tenner .
De ces deus fu li monz crïez .
Et Deables fu si irez Que il touz avoir les vouloit , Pour ce que hons consentu avoit A acomplir sa volenté .
Meis li vrais Diex , par sa bonté , Pour s'uevre qu'avoit feit sauver , Ainsi le vout il ordener , En terre sen fil envoia Qui aveques nous conversa .
Nez fu de la virge Marie Sanz pechié et sanz vilenie , Sanz semence d'omme engenrez , Sanz pechié conceüz et nez ; Ce fu cil meïsmes Jhesus Qui o nous conversa ça jus Et qui les miracles feisoit ; Touz jours a bien feire entendoit , Unques n'ouvra mauveissement , Ainz feisoit bien et sagement .
Ce fu cil qui par les Juïs Fu en la crouiz pendu et mis Ou fust de quoi Eve menja La pomme , et Adans li aida .
Ainsi voust Diex li Fius venir Pour sen pere en terre morir ; Cil qui de la Virge fu nez , Par les Juïs morz et dampnez , Ainsi nous voust touz racheter Par son sanc des travauz d'enfer .
Diex li Peres , Jhesus li Fiz , Et meïsmes li Sainz Espriz , Tu doiz croire , n'en doute mie , Que cil troi funt une partie .
Vooir le puez qu'il t'a gari ; Et se t'a amené ici Pour vooir se il m'a sauvé ; Nus fors lui n'i ha poësté .
Et tu le commandement croi De ses deciples et de moi , A cui Diex le voust enseignier Pou son non croistre et essaucier .
» Vaspasyens ha respondu : « Je t'ei mout tres bien entendu De Dieu le Pere , Dieu le Fil , Dou Saint Esprist que Diex est il ; Une seule persone sunt Cil troi et tout un pouoir unt .
Tout ainsi le croi et crerei , N'autrement creire nou vourrei .
» Joseph dist : « Si tost cumme istras De ci et de moi partiras , Quier les deciples Jhesu Crist Qui tiennent ce que il leur dist , Car il sevent ce qu'il donna Et quanque a feire commanda ; Il est de mort resuscitez , A son pere s'en est alez , O soi ha nostre char portee , En paradis gloirefïee .
» Joseph tout ainsi convertist Vaspasyen et entroduist , Si que il croit bien fermement Jhesu , le roi omnipotent .
Vaspasyens ha apelé Ceus qui l'avoient avalé , Si que il bien entendu l'unt , Encor fust il bien en parfunt .
De ce se sunt mout merveillié ; Li Juïf n'en serunt pas lié .
Vaspasyens prent a huchier Qu'il voisent la tour depecier ; Qu'il ha Joseph leenz trouvé Tout sein de cors et tout heitié .
Quident que ce estre ne peüst , C'onques n'i menja c'on seüst .
Li serjant queurent , quant l'oïrent , Et errant depecier la firent .
Li rois de la prison oissi , Joseph amena avec lui .
Dïent li viel et li enfant Que la vertu de Dieu est grant .
Or fu Joseph touz delivrez , Devant les Juïs amenez .
Quant le virent et le connurent , Li Juïf esbaubi en furent ; Commencent soi a merveillier , Quant le voient sein et entier .
Lors leur ha Vaspasyens dist : « Rendez moi tantost Jhesu Crist , Que vez ci Joseph en present .
» Il respondent communement .
« Certes , sire , nous li baillames Et bien set que nous li leissames .
Die nous qu'il est devenuz , Qu'il en fist , bien en iert creüz .
» Joseph respondi as Juïs : « Bien seüstes ou je le mis , Car vous le feïstes garder Que il ne peüst eschaper .
Vo chevalier trois jours i furent , Par jour et par nuit ne s'en murent .
Sachiez qu'il est resuscitez De mort a vie , or m'en crez , Tantost en enfer s'en ala Et touz ses amis en gita , En paradis les ha menez , Comme Diex est lassus muntez .
» Li Juïf furent esbahi Q'onques meis ne le furent si .
Vaspasyens a un seul mot Fist des Juïs ce que lui plot .
Celui qui avoit enseignié Lau Joseph avoient mucié , Fist mestre en mer a grant navie , Avec lui toute sa lignie ; En veissiaus les empeint en mer , Or peurent par l'iaue vaguer .
Li rois a Joseph demanda Comment cé Juïs sauvera .
A ce Joseph ne se tust mie : « S'il vuelent croire ou Fil Marie , Qui sires est de charité ; C'est en la Sainte Trinité , Ou Pere , ou Fil , ou Seint Esprist , Si con no loi l'enseigne et dist .
» Vaspasyens a feit savoir A ceus de sen païs , pour voir , Se Juïs vuelent acheter , Trente en donra pour un denier ; Si grant marchié leur en fera Tant cumme a vendre en y ara .
Joseph une sereur avoit , Enygeus par non l'apeloit , Et sen serourge par droit non , Quant voloit , apeloit Hebron .
Hebrons forment Joseph amoit , Pour ce que mout preudons estoit .
Quant Brons et sa femme perçurent Que Joseph vivoit , lié en furent Et l'alerent errant vooir , - Quant seurent ou estoit , pour voir , Et li unt dist : « Joseph , de fi , Sire , nous te crïons merci .
» Quant Joseph ha ce entendu , Mout liez et mout joianz en fu Et dist que « ce n'est pas a moi Meis au Seigneur en cui je croi , Le fil la seintisme pucele Marie , qui fu Dieu ancele .
Celui servuns , celui amons Qui m'a sauvé , celui creons , Et des ore meis en avant Devons tout estre en lui creant .
» Lors fist Joseph partout crïer Se nul en y ha qui sauver Se vueille et croire en Jhesu Crist , Il les hostera dou despist Nostre Seigneur et de tourment , Ce leur fera il soutement .
Et cil a leur amis pallerent Qui le greent et otroierent Qu'il creiroient tout entreseit Et quanqu'il vouroit seroit feit .
Et Joseph leur ha dist a tant : « Ne me feites pas entendant Mençonge , pour peür de mort ; Vous l'achaterïez trop fort .
» Il li dïent : « Fei ten pleisir , Nous ne t'oserïans mentir .
» Joseph dist : « Se vous me voulez Croire , pas ci ne demourrez ; Ainçois leirez vos heritages , Vos terres et vos hesbergages Et en eissil nous en iruns ; Tout ce pour amour Dieu feruns .
» Il dïent , ce ferunt il bien .
Joseph va a Vaspasyen , Si li pria qu'a cele gent Pardonnast tout sen mautalent , Pour amour de lui le feïst , Vaspasyens ainsi le fist .
Vaspasyens ainsi venja La mort Jhesu , qu'il mout ama .
Quant Joseph eut si esploitié , A Vaspasyen prist congié Et d'ileques se departi ; Ses genz mena aveques li , En lointeinnes terres alerent Et la longuement demourerent .
A ce qu'il demourerent la !
Boens enseignemenz leur moustra Joseph et bien les enseignoit , Car il feire bien le savoit ; Commanda leur a labourer , Et ce firent sanz rebouler .
Si ala leur afeires bien Grant tens , et ne leur falli rien .
Meis aprés ala malement , Et si vous conterei comment : Quar tout ce quanques il feisoient , Par jour et par nuit labouroient , Aloit a mal .
A ce soufrir Ne se vourront plus aboennir .
Et cil maus qui leur avenoit Par un tout seul pechié estoit Qu'avoient entr'eus commencié , Mout en estoient entechié : C'iert pour le pechié de luxure , Pour teu vilté , pour tele ordure .
Quant virent qu'il ce endurer Ne peurent ne ce mal tenser , A Hebron sont venu tout droit , Qui mout bien de Joseph estoit , Si li dïent tout bien les fuient , Toutes meseises les poursuient , « N'unques si granz genz cum nous suns Tant n'eurent mal cum nous avuns .
Nous soufruns meseise trop grant , Unques genz n'en soufrirent tant .
Si te vouluns pour Dieu prïer Que le voises Joseph nuncier ; Car nous tout si de fein moruns Par un petit que n'enragons : Nous avons defaute trop grant , Et nos femmes et nostre enfant .
» Et quant Hebruns ha ce entendu , Mout grant pitié en ha eü , Et si leur ha bien demandé S'il unt longuement enduré .
« Oïl , certes il ha lonc tens , Tant cum peümes l'endurens .
Pour Dieu si te voluns prïer , Va t'en a Joseph conseillier Pour quoi ce nous est avenu Que nous avons trestout perdu , Par nos pechiez ou par les siens , Qu'einsi avons perduz nos biens .
» Hebrons respont qu'il i ira , Volentiers li demandera .
Lors vient a Joseph , si li conte La grant meseise et la grant honte Que ses genz entour lui soufroient Et le meschief que il avoient .
Si prïent c'um leur leit savoir De ceste chose tout le voir .
Lors ha pris Joseph a prïer De cuer loial , fin et entier , Le Fil Dieu que savoir li face De tout cest afeire la trace .
Lors s'est Joseph a douter pris Que il n'eüst vers Dieu mespris Et feit chose dont courouciez Fust Diex vers lui , n'en est pas liez .
Puis dist : « Hebron , je le sarei , Et se le sai , jou vous direi .
» Joseph a sen veissel s'en va Et tout plourant s'agenouilla Et dist : « Sire , qui char presis En la Virge et de li nasquis , Par ta pitié , par ta douçour , I venis , et pour nostre amour Entre nous vousis converser Pour ta creature sauver , Qui a toi vourroit obeïr , Ta volenté feire et suïr ; Sire , tout ausi vraiement Com vif vous vi , mort ensement , Si cumme aprés la mort te vi Vivant a moi paller ausi En la tour ou fui emmurez , Ou me feïstes granz bontez , Et la , sire , me commandastes , Quant vous ce veissel m'aportastes , Toutes les foiz que je vourroie Secors de vous , que je venroie Devant ce veissel precïeus Ou est vostres sans glorïeus , Ainsi vous pri je et requier Que vous me vouilliez conseillier De ce que cele gent demande , Faute unt de pein et de viande , Que puisse ouvrer a vo pleisir Et vo volenté acomplir .
» Lors ha a Joseph la vouiz dist , Ki venue est dou Saint Esprist : « Joseph , or ne t'esmaie mie , N'as coupes en ceste folie .
- Sire , dunques par ta pitié Suefre touz ceus qui unt pechié Que les ost de ma compeignie .
- Joseph , ce ne feras tu mie ; Meis une chose te commant , C'iert en senefiance grant : Ten veissel o mon sanc penras , En espreuve le meteras Vers les pecheeurs en apert , Le veissel tout a descouvert .
Souvigne toi que fui venduz , Trahiz et foulez et batuz ; Et tout adés bien le savoie , Meis unques paller n'en vouloie Devant que je fui chiés Symon , Ou estoient mi compeignon ; Et dis qu'aveques moi menjoit Qui le mien cors trahir devoit .
Cil qui seut qu'il aveit ce feit Honte eut , arriers de moi se treit ; Ainz puis mes deciples ne fu , Meis un autre en y eut en liu .
En sen liu ne sera nus mis Devant que i soies assis .
Tu sez bien que chiés Symon fui A la taule , ou menjei et bui ; Ileques vi je men tourment , Qui me venoit apertement .
Ou non de cele table quier Une autre et fei appareillier ; Et quant apparillié l'aras Bron ten serourge apeleras .
Brons tes serourges est boens hon , De lui ne venra se bien non .
Si le fei en cele iaue aler , Un poisson querre et peeschier ; Et le premier que il penra , Tout droit a toi l'aportera .
Et sez tu que tu en feras ?
Seur cele table le metras .
Puis pren ten veissel et le mest Sus ta table , lau mieuz te pleist , Meis qu'il soit tout droit emmi liu , Et la endroit te serras tu Et le cuevre d'une touaille .
Quant averas ce feit sanz faille , Adonc repenras le poisson Que t'avera peschié Hebron .
D'autre part le mest bien et bel Tout droit encontre ten veissel ; Et quant tu tout ce feit aras , Tout ten pueple apeler feras Et leur di que bien tost verrunt Ce de quoi dementé se sunt , Qui par pechié ha deservi Pour quoi leur est mescheü si .
Adonc quant tu seras assis En cel endroit la ou je sis A la Cene , quant je i mengei O mes deciples qu'i menei , Bron assié a ta destre mein : Lors si verras trestout de plein Que Brons arriere se treira Tant comme uns hons de liu tenra .
Icil lius wiz si senefie Le liu Judas , qui par folie De nostre compeignie oissi Quant s'aperçut qu'il m'eut trahi .
Cil lius estre empliz ne pourra Devant qu'Enygeus avera Un enfant de Bron sen mari , Que tu et ta suer amez si .
Et quant li enfes sera nez La sera ses lius assenez .
Quant tout ce feit ainsi aras , Ten pueple a toi apeleras ; Et leur di , s'il bien creü unt Dieu le Pere de tout le munt Et le Fil et le Seint Esprist , Si cum apris l'avoie et dist , C'est la benoite Trinité Ki est en la sainte unité , Et de touz les commandemenz Et touz les boens enseignemenz Que je enseignié leur avoie , Quant a eus touz par toi palloie Des trois vertuz ki une funt ; Se trestout ce bien gardé unt Que il n'en unt trespassé rien , Viegnent sooir , tu le vieus bien , A la grace Nostre Seigneur , Qui as suens feit bien et honneur .
» Joseph fist le commandement Nostre Seigneur tout pleinnement , Et tout ausi les apela Cum Diex endoctriné li ha .
Dou pueple assist une partie , Li autre ne s'assistrent mie .
La taule toute pleinne estoit , .
Fors le liu qui pleins ne pooit Estre ; et cil qui au mengier Sistrent , si eurent sanz targier La douceur , l'acomplissement De leurs cuers tout entierement .
Et cil qui la grace sentirent Assez errant en oubli mirent Les autres qui point n'en avoient .
Li uns de ceus qui se seoient , Qui Petrus apelez estoit , Regarde delez lui et voit Ceus qui estoient en estant , Va mout tres humlement priant : « Par amours , or me dites voir , Pouez vous sentir ne savoir Riens de ce bien que nous sentuns ?
» Cil respondent : « Riens n'en avuns .
» Adonques leur ha dist Petrus : « De ce ne doit douter hons nus Que vous ne soiez entechié De ce vil dolereus pechié Dont Joseph enquerre feïstes Et pour quoi la grace perdistes .
» Adonc pour la honte qu'il unt De la meison issu s'en sunt .
Un en y eut qui mout ploura Et mout leide chiere feit ha .
Quant li services fu finez , Si s'est chaucuns d'ilec levez , Entre les autres sunt alé .
Meis Joseph leur ha commandé Que il revignent chaucun jour A cele grace sanz demour .
Ainsi ha Joseph perceü Les pecheeurs et conneü ; Ce fu par le demoustrement De Dieu , le roi omnipotent .
Par ce fu li veissiaus amez Et premierement esprouvez .
Ainsi eurent la grace la , Ki mout longuement leur dura .
Li autre qui dehors estoient , A ceus dedenz mout enqueroient : « Que vous semble de cele grace ?
Que sentez vous qu'ele vous face ?
Et qui vous ha ce don donné , Ne qui vous ha en ce enfourmé ?
» Cil respondent : « Cuers ne pourroit , A pourpenser ne soufiroit Le grant delit que nous avuns Ne la grant joie en quoi nous suns , Qu'il nous y couvient demourer Dusqu'au matin et sejourner .
- Don puet si grant grace venir , Ki ainsi feit tout raemplir Le cuer de l'omme et de la femme Et de bien refeit toute l'ame ?
» Lors leur ha Petrus respondu : « Ce vient du benooit Jhesu , Qui Joseph sauva en prison , Ou il estoit mis sanz reison .
- Cil veissiaus , qu'avuns or veü , Unques meis moustrez ne nous fu ; Que ce puet estre ne savuns , Tant soutillier nous y puissuns .
» Cil dïent : « Par ce veissel ci Summes nous de vous departi , Car il n'a a nul pecheour Ne compaignie ne amour ; Vous le pouez mout bien vooir .
- Meis or me dites tout le voir , Quel talent ne queu volenté Vous eütes ne quel pensé Quant on vous dist : « Venez sooir .
» Et si repouez bien savoir Li queus feisoit ce grant pechié Pour qu'ietes de grace chacié .
» Cil dient : « Nous nous en iruns Comme chetif et vous leiruns , Meis , s'il vous pleist , nous aprenez , Bien savuns que vous le savez , Que diruns quant on nous dira Pour quoi vous avuns leissié ça .
- Or escoutez que respondrez Quant de ce oposé serez , Et si respondrez verité : Qu'a la grace suns demouré De Dieu no pere , Jhesu Crist Et ensemble dou Saint Esprist , Tout confermé en la creance Joseph et en sa pourveance .
- Et queu sera la renummee Dou veissel qui tant vous agree ?
Dites nous , comment l'apele on Quant on le numme par son non ?
» Petrus respont : « Nou quier celer : Qui a droit le vourra nummer Par droit Graal l'apelera ; Car nus le Graal ne verra , Ce croi je , qu'il ne li agree : A touz ceus pleist de la contree , A touz agree et abelist ; En li vooir hunt cil delist Qui avec lui pueent durer Et de sa compeignie user , Autant unt d'eise cum poisson Quant en sa mein le tient uns hon Et de sa mein puet eschaper Et en grant iaue aler noër .
» Quant cil l'oient , sel greent bien .
Autre non ne greent il rien Fors tant que Graal eit a non ; Par droit agreer s'i doit on .
Tout ainsi cil qui s'en alerent Et cil ausi qui demourerent Le veissel unt Graal nummé Pour la reison que j'ei conté .
Li pueples qui la demoura A l'eure de tierce assena , Car quant a ce Graal iroient Sen service l'apeleroient .
Et , pour ce que la chose est voire , L'apelon DOU Graal L'Estoire , Et le non dou Graal ara Des puis le tens de la en ça .
Ces fauses genz qui s'en alerent Un de leur compeignons leissierent , Qui Moysés a non avoit Et au pueple sage sembloit , En lui gueitier bien engigneus Et en paroles artilleus ; Bien commençoit et bien finoit , En sa conscïence feisoit Et semblant que il sages fust Et que le cuer piteus eüst .
Dist ne se movra entreseit D'avec ces genz que Diex si peit De la grace dou Seint Esprist .
Lors ploura et mout grant duel fist Et triste chiere et trop piteuse Par semblance trop merveilleuse .
Et s'aucuns delez lui passoit , De la grace mout li prioit Que pour lui devant Joseph fust , Que il de lui merci eüst .
Ce prioit menu et souvent , Ce sembloit , de cuer simplement : « Pour Dieu !
prïez Joseph que j'aie De la grace ki nous apaie .
» Par meintes foiz proia ainsint , Tant qu'a une journee avint Qu'il estoient tout assemblé ; De Moysés leur prist pité , Et dirent qu'il en palleroient A Joseph et l'en prïeroient .
Quant tout ensemble Joseph virent , Trestout devant ses piez cheïrent , Et li prie chaucuns et breit Qu'il de Moyset pitié eit .
Et Joseph mout se merveilla De ce que chascuns le pria , Et leur ha dist : « Vous , que voulez ?
Dites moi de quoi vous prïez .
» Il respondent hisnelement : « Li plus granz feis de nostre gent S'en sunt alé et departi ; Un seul en ha demouré ci , Qui pleure mout tres tenrement Et crie et feit grant marrement , Et dist que il ne s'en ira De ci tant comm'il vivera .
Il nous prie que te prions , De la grace que nous avuns Icilec en ta compeignie A grant joie et a seignourie , Qu'avec nous en soit parçonniers , Car nous le vouluns volentiers .
» Joseph respont sanz reculer : « Ele n'est pas moie a donner , Car Nostres Sire Diex la donne La ou il vieut a tel persone .
Cil cui il la donne , pour voir , Sunt tel qu'il la doivent avoir ; Et cil , espoir , n'est pas iteus Comme il se feit , bien le set Dieus .
Ce devuns savoir , non quidier , Que il ne nous puet engignier .
S'il n'est boens , il s'engignera Et tout premiers le comparra .
- Sire , nous avuns grant fiance , Et se pert bien a sa semblance .
Vous voussistes au darrïens Soufrir les tourmenz terrïens , Et voussistes la mort soufrir Et pour nous en terre morir .
Si vraiement com me sauvastes En la prison et m'en gitastes , Ou Vaspasyens me trouva Quant il en la chartre avala , Et en la prison me deïstes , Quant vous ce veissel me rendistes , Qu'adés quant je vous requerroie , Quant de riens encombrez seroie , Sanz targier venrïez a moi , Si voirement com en vous croi , Moustrez moi que est devenuz Moysés , ne s'il est perduz , Que le sache certeinnement Et dire le puisse a ma gent , Que tu par ta grant courtoisie M'as ci donné en compeignie .
» La vouiz a Joseph s'apparu Et se li ha ce respondu : « Joseph , or est a ta venue La senefiance avenue Que je te dis quant tu fundas La table , qu'en liu de Judas Seroit cil lius en remembrance , Que il perdi par s'ignorance Quant je dis qu'il me trahiroit , Et cil lius rempliz ne seroit Devant le jour dou Jugement , Qu'encor attendent toute gent ; Et tu meïsmes l'empliroies Adonc quant tu raporteroies La souvenance de ta mort .
Meis le te di pour ton confort , Que cist lius empliz ne sera Devant que li tierz hons venra Qui descendra de ten lignage Et istera de ten parage , Et Hebruns le doit engenrer Et Enygeus ta suer porter ; Et cil qui de sen fil istra Cest liu meïsmes emplira .
De Moysés , qui est perduz , Demandes qu'il est devenuz : Or escoute , et jou te direi , Car bien dire le te sarei .
Quant si compeignun s'en alerent Et ci avec vous le leissierent Ce que il touz seus demoura Qu'o les autres ne s'en ala , Ce fist il pour toi engignier ; Or en ha reçut sen louier .
Ne pouoit croire ne savoir Que tes genz peüssent avoir , Ki aveques toi demouroient , Si grant grace comme il avoient , Et sanz doute ne remest mie Fors pour honnir ta compeignie .
Saches de voir qu'il est funduz Dusqu'en abysme et est perduz .
De lui plus ne pallera on Ne en fable ne en chançon , Devant ce que cil revenra Qui le liu vuit raemplira : Cil meïsmes le doit trouver ; Meis de lui plus n'estuet paller .
Qui recreirunt ma compeignie Et la teue , ne doute mie , De Moysés se clamerunt Et durement l'acuserunt .
Ainsi le doiz dire et conter A tes deciples et moustrer .
Or pense que tu pourquis has , Vers moi ainsi le trouveras .
» Ainsi ha a Joseph pallé Li Sainz Espriz et ha moustré La mauveise euvre Moysest , Et li ha dist comment il est .
Et Joseph ne le çoile mie A Bron ne a sa compeignie , Ainz leur ha apertement dist Quanqu'il oï de Jhesu Crist , Et la chose comment ele est Et qu'il ha feit de Moysest .
Il dïent tout par verité : « Granz est de Dieu la poësté .
Fous est qui pourchace folie Pour ceste dolereuse vie .
» Brons et sa femme lonc tens furent Ensemble tout ainsi con durent , Tant que il eurent douze fiuz Et biaus et genz et parcreüz .
Et en furent mout encombré , Car bien leur couvint a plenté , Tant qu'Enyseus a Bron palla , A son seigneur , et dist li ha : « Sire , vous deüssiez mander Joseph men frere , et demander Que nous feruns de nos enfanz , Vez les touz parcreüz et granz , Car nous riens feire ne devuns Que ainçois a lui n'en palluns .
» Brons dist : « Tout ausi le pensoie Que je a vous en palleroie ; Mout volentiers a lui irei Et de boen cuer l'en prïerei .
» Brons vint a Joseph , si li dist , Tout ainsi con li plut et sist , Que sa suer l'eut la envoié , De cele besoigne touchié : « Sire , douze granz fiuz avuns ; Assener pas ne les vouluns Ne riens feire se par toi non , Si me diras que en feron .
» Joseph dist : « En la compeignie Serunt de Dieu , n'i faurrunt mie .
Mout volentiers l'en prïerei Quant je liu et tens en verrei .
» Lors ont tout ce leissié ester Dusqu'a un jour qu'alez ourer Fu Joseph devant sen veissel ; Si li souvint et l'en fu bel De ce que Brons li eut prïé , Si prist a plourer de pitié Et prie Dieu mout tenrement : « Peres Diex , rois omnipotent , S'il vous pleit , feites moi savoir De ceste chose vo vouloir , Que nous de mes neveuz feruns , En quel labeur les meteruns .
Feites m'en aucune moustrance , S'il vous pleist , et senefiance .
» Et Diex a Joseph envoia Un angle qui li anunça , Si li dist : « Diex m'envoie a toi , Sez tu que te mande par moi ?
Il fera tant pour tes neveus Tout quanque tu prïes et vieus ; Il vieut qu'il soient atourné Au service Dieu et mené , Que il si deciple serunt Et meistre seur eus averunt .
Se il vuelent femes avoir , Il les arunt , et doit savoir Cil qui point de femme n'ara Li marïez le servira .
Meis tu commanderas au pere Et si le diras a la mere Que il t'ameinnent devant toi Celui qui femme aveques soi Ne voura avoir ne tenir .
A toi les feras obeïr ; Et quant serunt a toi venu Tu ne feras pas l'esperdu , Meis devant ten veissel venras , La vouiz dou Seint Esprit orras .
Joseph mout bien trestout aprist Quanque li angles li eut dist , Et puis li angles s'en ala , Et Joseph mout liez demoura Pour le grant bien qu'il entendoit Que chaucuns des enfanz aroit .
A Bron vint , et li ha conté Le conseil qu'il avoit trouvé : « Sez tu , dist Joseph , que te proi ?
Les enfanz enseigne a la loi De Dieu garder et meintenir ; Femmes aient a leur pleisir , A la menniere d'autre gent Les arunt par espousement .
S'aucun y ha qui femme avoir Ne vueille , et qui remennoir O moi en ma meison vourra , Icil avec moi demourra .
» Brons dist : « A vo commandement Et a vo pleisir boennement .
» Brons a sa femme repeira ; Ce que Joseph dist li conta .
Quant Enyseus eut tout ce oï Dedenz sen cuer s'en esbaudi ; A Bron dist : « Sire , or vous hastez , S'en feites ce que vous devez .
» Brons touz ses enfanz apela , A touz ensemble demanda Queu vie chaucuns vieut mener .
Il dïent : « Dou tout acorder Vouluns a ten commandement Et le feruns mout boennement .
» Et de ce furent il mout lié .
Meis Hebruns leur ha pourchacié Et loing et pres tant qu'il eüssent Femmes et qu'il marïé fussent ; Commande leur que loiaument Se tenissent et belement En la compeignie leur femmes , Seigneur soient et eles dames .
Pristrent les selonc la viez loi , Tout sanz orgueil et sanz bofoi , En la fourme de sainte Eglise .
Et Joseph mout bien leur devise Qu'il doivent leissier et tenir , Comment se doivent meintenir .
Ainsi fu la chose atournee : Chaucuns ha la seue espousee , Fors c'un , qui avant escorchier Se leiroit et tout detrenchier Que femme espousast ne preïst : N'en vieut nule , si comme il dist .
Quant Brons l'ot , mout se merveilla , A privé conseil l'apela Et dist : « Fiuz , pour quoi ne prenez Femme , si cum feire devez , Ausi cumme vo frere unt feit ?
- N'en pallez plus tout entreseit , Qu'en mon aé femme n'arei Ne ja femme n'espouserei .
» Li unze enfant sunt marié ; Le douzime ha Brons ramené A Joseph , sen oncle , et li dist .
Quant Joseph l'oï , si s'en rist .
Joseph dist : « Cestui ci avoir Doi , si sera il miens pour voir ; Se vous et ma sereur voulez , Entre vous deus le me donrez .
» Il respondent : « Volentiers , sire ; Vostres soit sanz duel et sanz ire .
» Joseph entre ses braz le prist , Acola le , et au pere dist Et a sa suer qu'il s'en alassent Et l'enfant avec lui leissassent .
Brons o sa fame s'en ala , L'enfes o Joseph demoura .
Lors dist Joseph : « Biaus niés , por voir , Mout grant joie devez avoir ; Nostres Sires par son pleisir Vous ha eslut a lui servir Et a essaucier sen douz non , Qu'assez loër ne le puet on .
Biaus douz niés , cheveteins serez Et vos freres gouvernerez .
De delez moi ne vous mouvez , Ce que vous direi retenez : La puissance de Jhesu Crist , Le nostre sauveeur eslist , S'il li pleist qu'il parout a moi , Si fera il , si cum je croi .
» Joseph a sen veissel ala , Mout devotement Dieu pria Demoustrast li de son neveu Comment il li feroit son preu .
Joseph a finé s'oroison Et tantost ha oï le son De la vouiz , ki li respondi : « Tes niés est sages , ce te di , Simples et bien endoctrinez Et retenanz et bien temprez ; De toutes choses te creira , Quanque li diras retenra .
Enten comment l'enseigneras : L'amour que j'ei li conteras A toi et a toutes tes genz Ki unt boens endoctrinemenz .
Conte li comment vins en terre , Comment eurent tout a moi guerre Et comment je fui achetez , Venduz , bailliez et delivrez ; Comment fui batuz et leidiz , D'un de mes deciples trahiz , Et escopiz et decrachiez , Et a l'estache fui loiez ; Quanque peurent de leit me firent , Car au darrïen me pendirent .
Comment tu de la crouiz m'ostas , Comment mes plaies me lavas , Comment ce veissel ci eüs Et le mien sanc y receüs !
Comment tu fus des Juïs pris Et ou fonz de la chartre mis , Et comment je te confortei Quant en la chartre te trouvei ; Et la un don te donnei ge , A toi et a tout ten lignage , A touz ceus qui le saverunt Et qui apenre le vourrunt .
Di li et l'amour et la vie Qu'ei a toute ta compeignie , Aies en ten ramembrement Que te donnei emplissement De cuer d'omme en ta compeignie ; A ten neveu nou cele mie , Et a touz ceus qui ce sarunt Parfeitement le conterunt , Et pleisance et grace averunt Cil qui au siecle bien ferunt .
Leur heritages garderei , En toutes courz leur eiderei , Ne pourrunt estre forjugié Ne de leur membres meheignié , Et leur chose dont sacrement Ferunt en mon remembrement .
Quant tout ce moustré li aras , Men veissel li aporteras Et ce qui est dedenz li di : C'est dou sanc qui de moi issi .
S'il le croit ainsi vraiement De foi aura confermement .
Moustre li comment Ennemis Engigne et deçoit mes amis Et ceus qui se tiennent a moi , Que il s'en gart , car je l'en proi ; Ne li oblie pas a dire Qu'il se gart de courouz et d'ire , Que il enhorbetez ne soit , Maubailliz est qui bien ne voit .
La chose tres bien court tenra ; C'est ce qui mieuz le gitera Et plus tost de mauveis pensez , D'estre tristoiez ne irez .
Ces choses mestier li arunt Et mout tres bien le garderunt Contre l'enging de l'Ennemi , Qu'il ne puist riens avoir en lui .
De la joie de char se gart , Qu'il ne se tiegne pour musart .
La char tost l'ara engignié Et mis a duel et a pechié .
Quant tout ce moustré li aras , Tu li diras et prïeras Qu'il a ses amis le redie , Pour chose nule nou leit mie .
A ceus que preudomes savra Et que boens estre connoistra Il pallera de moi adés Ou qu'il sera , et loig et pres ; Car plus en bien en pallera Et plus de bien y trouvera .
Di li que de lui doit oissir Un oir malle , qui doit venir ; Ce veissel ara a garder , Et si li doiz ausi moustrer Et nous et nostre compeignie .
Enseurquetout n'oublie mie , Quant tu averas tout ce feit , La garde de ses freres eit Et de ses sereurs ensement .
Puis s'en ira vers Occident Es plus lointeins lius que pourra ; Et en touz les lius ou venra , Touz jours essaucera men non Par trestoute la region ; Et a son pere prïera Qu'il eit sa grace , et il l'avra .
Demein , quant serez assemblé , Vous verrez une grant clarté , Ki entre vous descendera Et un brief vous aportera .
Le brief qui sera aportez A Petrus lire le ferez , Et li commanderez briement Que il s'en voit ysnelement En quel partie qu'il vourra Et lau li cuers plus le trerra , Et qu'il ne soit pas esmaiez , Que de moi n'iert pas oublïez .
Quant ce commandé li aras , Aprés ce li demanderas En quel liu li cuers le treit plus ; Il te dira , n'en doute nus , Qu'es vaus d'Avaron s'en ira Et en ce païs demourra .
Ces terres trestout vraiement Se treient devers Occident .
Di li lau il s'arrestera Le fil Alein atendera , Ne il ne pourra devïer Ne de cest siecle trespasser Devant le jour que il ara Celui qui sen brief li lira .
Enseignera li le pouoir Que cist veissiaus ci puet avoir ; Dira li que est devenuz Moysés qui estoit perduz .
Quant ces choses ara veües Et oïes et perceües , Adonques si trespassera , En joie sanz faillir venra .
Et quant tu tout ce dist aras , Pour tes neveus envoieras ; Toutes ces paroles leur di Que je t'ei contees ici , Et trestout cest enseignement Leur di sanz trespasser neent .
» Mout fu bien convertiz Aleins Et de la grace de Dieu pleins .
Joseph eut bien tout entendu Que la vouiz dist et retenu ; Alein sen neveu apela , De chief en chief conté li ha Tout ce qu'il seut de Jhesu Crist Et ce que la vouiz l'en eut dist .
Meistres ROBERS dist , de BOURON , Se il voloit dire par non Tout ce qu'en cest livre afferroit , Presqu'a cent doubles doubleroit .
Meis qui cest peu pourra avoir , Certeinnement pourra savoir , Que , s'il y vieut de cuer entendre , Assez de bien y porra prendre , Ces choses que Joseph aprist A sen neveu et qu'il li dist .
Et quant tout ce li eut moustré , Si ha sen neveu apelé ; Dist li : « Biaus niés , boens devez estre , Quant de no seigneur , de no meistre , Avez teu grace recouvree Qu'ele vous est de Dieu donnee .
» Lors le mena Joseph arriere , Et a sen pere et a sa mere Dist que ses freres gardera Et que touz les gouvernera Et ses sereurs ; et il l'otroient Que souz lui a gouverner soient : Quant d'aucune rien douterunt A lui conseillier se venrunt ; S'einsi le funt , bien leur venra ; S'il nou funt , maus leur sourdera .
A Bron le pere ha commandé Et a sa femme l'a rouvé , Car il vieut qu'il doignent Alein La seignourie de leur mein Seur leur filles , seur leur enfanz , Uns et autres , petiz et granz , Devant eus ; et plus l'en creirunt Et douterunt et amerunt , Et il bien les gouvernera Tant cum chaucuns d'eus le creira .
L'endemein furent au servise , Si cum l'estoire le devise , Et avint c'une grant clarté Leur apparust , s'a aporté Un brief , et trestout , ce me semble , Encontre se lievent ensemble .
Joseph le prist , et apela A lui Petrus , et dist li ha : « Petrus , biaus freres , Dieu amis , Jhesu le roi de paradis , Qui d'enfer touz nous racheta , A message esleü vous ha .
Ce brief avec vous porterez En quelque liu que vous vourrez .
Quant Petrus Joseph paller oit , Si li dist que pas ne quidoit Que Diex messagier le feïst Ne brief porter li couvenist .
Cil dist : « Mieuz vous connoist assez Que vous meïsmes ne savez ; Meis une chose vous priuns , Et pour l'amour qu'a vous avuns , Que vous nous vouilliez demoustrer De quel part vous voudrez aler .
» Petrus dist : « Je le sai mout bien , Et se ne m'en ha nus dist rien , Ainz ne veïstes messagier Qui mieuz le seüst sanz nuncier .
En la terre vers Occident Ki est sauvage durement , Es vaus d'Avaron m'en irei , La merci Dieu attenderei .
Et vous de moi merci aiez , A Dieu Nostre Seigneur prïez Que n'aie force ne pouoir , Enging , corage ne vouloir , D'aler contre sa volenté Ne de dire contre son gré .
Encor metrez en vo prïere Qu'Ennemis en nule menniere Me puist perdre ne tempester Ne de l'amour de Dieu sevrer .
» Trestout respondent d'une part : « Diex , qui feire le puet , t'en gart !
» En la meison Bron s'en alerent , Les enfanz Hebron apelerent , Et a eus touz Hebrons a dist : « Mi fil , mes filles , estes tuit ; Paradis avoir ne pouez , S'a cui que soit n'obeïssiez .
Pour ce vueil et si le desir Vous touz a un seul obeïr ; Et tant com je de bien donner Puis et de grace delivrer , Je la doins a men fil Alein , Et ce ne sera pas en vein .
Je li commant et vueil prïer Qu'il vous preigne touz a garder , Et vous a lui obeïrez Comme a seigneur feire devez ; Et s'avez de conseil mestier , A lui irez sanz atargier .
Sanz doute il vous conseillera Si loiaument comme il pourra .
Une chose dire vous ose : Que vous n'entreprenez pas chose Deseur le suen commandement ; Sen voloir feites boennement .
» Li enfant s'en vunt tout ainsi , De leur pere sunt departi , Et mout boenne volenté unt Qu'il Alein leur frere crerunt .
En estranges terres ala , Avec lui ses freres mena ; En touz les lius ou il venoit , Hommes et femmes qu'il trouvoit La mort anunçoit Jhesu Crist Ainsi cum Joseph li aprist , Le non Jhesu Crist preeschoit , Entre touz mout grant grace avoit .
Ainsi furent d'ilec parti .
Meis or d'eus vous leirei ici , Que je n'en vueil or plus paller , Se m'i couvenra retourner .
Parti s'en sunt et tout alé .
Petrus ha Joseph apelé Et les autres , si leur ha dit : « Il m'en couvient aler , ce quit .
- Ce soit au Dieu commandement !
» Aprés funt leur assemblement , Petrus prïent ne s'en voit pas .
Il leur respont ynelepas Qu'il n'a talent de demourer , Car d'ilec l'en couvient aler ; « Meis huimeis pour vous demourrei , Et puis demein si m'en irei , Quant aruns esté au servise .
» Ainsi remest a leur devise .
Nostres Sires , qui tout savoit Comment la chose aler devoit , A Joseph son angle envoia , Qui mout tres bien le conforta Et dist qu'il ne s'esmaie mie , Que il nule foiz ne l'oublie .
« Ma volenté te couvient feire , L'amour de moi et toi retreire .
Petrus de vous se doit partir ; Sez tu pour quoi ?
Hui retenir L'osastes , et il demourer .
Diex le vouloit ainsi moustrer , Pour ce que voir dire pouïst Ne de rien nule ne mentist A celui pour qui il s'en va , Quant il de ton veissel verra Et des choses que je t'ei dites Qu'eles sunt boennes et eslites .
Joseph , il couvient vraiement Les choses qui commencement Ont qu'eles fin aient aprés .
Nostres Sires set bien adés Que Brons mout preudons ha esté , Et pour ce fu sa volenté Que il en l'iaue peeschast Et qu'il le poisson pourchaçast Que vous avez en vo servise .
Diex vieut et einsi le devise Que il ten veissel avera Et aprés toi le gardera .
Apren li comment meintenir Se devera et contenir , Et l'amour que tu has a moi Et qu'ei adés eüe a toi ; Apren li touz les erremenz Et trestouz les contenemenz , Trestout ce que de Dieu oïs Des cele eure que tu naschis .
En ma creance le metras Et tres bien li enseigneras .
Di li comment Diex a toi vint En la chartre et ton veissel tint Et en tes meins le te bailla ; Les seintes paroles dist t'a , Ki sunt douces et precïeuses Et gracïeuses et piteuses , Ki sunt propement apelees Secrez dou Graal et nummees .
Quant ce averas feit bien et bel , Commanderas li le veissel , Qu'il le gart des or en avant ; N'i mespreigne ne tant ne quant ; Toute la mesproison seroit Seur lui , et chier le comparroit .
Et cil qui nummer le vourrunt , Par son droit non l'apelerunt Adés le Riche Pescheeur .
A touz jours croistera s'onneur Pour le poisson qu'il peescha Quant cele grace commença .
Ainsi couvenra la chose estre , Tu l'en feras seigneur et meistre .
Ausi cum li monz va avant Et touz jours en amenuisant , Couvient que toute ceste gent Se treie devers Occident .
Si tost com il seisiz sera De ten veissel et il l'ara , Il li couvient que il s'en voit Par devers Occident tout droit , En quelque liu que il vourra Et lau li cuers plus le treira .
Et quant il sera arrestez , La ou il voura demourez , Il atendra le fil sen fil Seürement et sanz peril .
Et quant cil fiuz sera venuz , Li veissiaus li sera renduz Et la grace , et se li diras De par moi et commanderas Que il celui le recommant Qu'il le gart des or en avant .
Lors sera la senefiance Acomplie et la demoustrance De la benoite Trinité , Qu'avons en trois parz devisé .
Dou tierz , ce te di ge pour voir , Fera Jhesu Criz sen vouloir , Qui sires est de ceste chose ; Nus oster ne li puet ne ose .
Quant le veissel a Bron donras Et grace et tout li bailleras Et tu en seras desseisiz , Ces feiz mout bien touz acompliz , Adonques s'en ira Petrus , Je ne vueil qu'il y demeurt plus ; Car vraiement dire pourra Que il seisi veü aura Hebron , le Riche Pescheeur , Et dou veissel et de l'onneur .
Pour ce Petrus fu demourez Dusqu'au mein , puis s'en est alez .
Quant ce aras feit , il se mouvra , Par terre et par mer s'en ira , Et Cil qui toutes choses garde L'avera dou tout en sa garde .
Et tu , quant tout ce feit aras , Dou siecle te departiras , Si venras en parfeite joie Ki as boens est et si est moie ; Ce est en pardurable vie .
Tu et ti oir et ta lignie , Tout ce qu'est né et qui neistra De ta sereur , sauf estera ; Et cil qui ce dire sarunt Plus amé et chieri serunt , De toutes genz plus hennouré Et de preudommes plus douté .
» Ainsi Joseph trestout feit ha Ce que la vouiz li commanda .
L'endemein tout se rasemblerent Et au servise demourerent ; Joseph leur ha trestout retreit Quanque la voiz dist entreseit , Fors la parole Jhesu Crist Qu'en la chartre li avoit dist .
Cele parole sanz faleur Aprist au Riche Pescheeur .
Et quant ces choses li eut dites , Si li bailla aprés escrites .
Il li ha feit demoustrement Des secrez tout priveement .
Quant il eurent Joseph oï Et chaucuns d'eus bien l'entendi , De leur compaingnie partoit Ne avec eus plus ne seroit , Il en furent tout esbahi .
Quant virent Joseph desseisi , Il en eurent mout grant pitié ; Car il seurent qu'il eut baillié Sa grace et son commandement , Ne savoient pas bien comment .
Seisiz fu li Riches Peschierres Dou Graal et touz commanderres ; Congié prist , quant levé se sunt .
Au departir mout plouré unt , Souspirent et unt larmoié : C'estoit tout par humilité .
Il funt oroisons et prieres ; Ce sunt choses que Diex ha chieres .
Joseph remet , pour feire honneur , Avec le Riche Pescheeur ; Trois jours fu en sa compeignie , Que Joseph ne refusa mie .
Au tierz jour ha a Joseph dist : « Joseph , or m'enten un petit , Verité te direi sanz faille ; Volenté ei que je m'en aille .
Se il te venoit a pleisir , Par ten congié m'en vueil partir .
- Il me pleit bien , Joseph respont , Car ces choses de par Dieu sunt .
Bien sez que tu emporteras Et en quel païs t'en iras .
Tu t'en iras ; je remeindrei , Au commandement Dieu serei .
» Ainsi Joseph se demoura , Li boens Pescherres s'en ala , Dont furent puis meintes paroles Contees ki ne sunt pas foles , En la terre lau il fu nez , Et Joseph si est demourez .
Messires ROBERZ DE Beron Dist , se ce ci savoir voulun , Sanz doute savoir couvenra Conter la ou Aleins ala , Li fiuz Hebron , et qu'il devint , En queu terre aler le couvint Et ques oirs de lui peut issir , Et queu femme le peut nourrir ; Et queu vie Petrus mena , Qu'il devint n'en quel liu ala , En quel liu sera recouvrez , A peinnes sera retrouvez ; Que Moysés est devenuz , Qui fu si longuement perduz , Trouver le couvient par reison , De parole ainsi le dist on ; Lau li Riches Peschierres va , En quel liu il s'arrestera , Et celui sache ramener Qui orendroit s'en doit aler .
Ces quatre choses rassembler Couvient chaucune , et ratourner Chascune partie par soi Si comme ele est ; meis je bien croi Que nus hons nes puet rassembler S'il n'a avant oï conter DOU GRAAL la plus grant ESTOIRE Sanz doute , ki est toute voire .
A ce tens que je la retreis O mon seigneur GAUTIER en peis , Qui DE MONT BELYAL estoit , Unques retreite esté n'avoit La grant ESTOIRE DOU GRAAL Par nul homme qui fust mortal .
Meis je fais bien a touz savoir Qui cest livre vourrunt avoir , Que , se Diex me donne santé Et vie , bien ei volenté De ces parties assembler , Se en livre les puis trouver .
Ausi cumme d'une partie Leisse , que je ne retrei mie , Ausi couvenra il conter La quinte , et les quatre oublïer , Tant que je puisse revenir Au retreire plus par loisir Et a ceste uuevre tout par moi , Et chascune mestre par soi .
Meis se je or les leisse a tant Je ne sai homme si sachant Qui ne quit que soient perdues Ne qu'eles serunt devenues Ne en quele senefiance J'en aroie feit dessevrance .