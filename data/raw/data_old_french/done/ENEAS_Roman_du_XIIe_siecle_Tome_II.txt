ENEAS En l'ost n'orent pas lor seignor ; en l'andemain matin al jor li conte et li duc s'asenblerent et comunalment esgarderent que a Eneas anveiroient , a quinze dis trives prendroient , por faire les mors anterrer et les navrez medeciner .
Torné s'en sont li mesagier ; chascuns tint un raim d'olivier : ce estoit signe a icel jor de pais , d'acorde et d'amor .
Par main vindrent li mesagier a Montauban ; n'i ot portier qui lor osast porte veer , quant lor virent les rains porter .
Sanz contredit el chastel vont , desi que el donjon amont , iluec ou Eneas estoit , qui de Pallas se complaignoit , que il avoit si tost perdu ; molt l'en estoit mal avenu .
Li mesagier devant lui vindrent , les rains d'olive en lor mains tindrent .
Aventinus dist lo mesage : lui an tenoient a plus sage .
" Sire " , fait il , " un po m'antant , ge te dirai asez briemant por coi somes ici venu : nos nos somes molt combatu , cest chastel avons asailli , au prendre avons ancor failli , et molt retornoiames ier vers toi laüs an ce gravier ; ou fust a droit ou fust a tort , de nostre gent i ot molt mort , et molt des tuens et molt des noz ; Turnus , qui asanbla les oz et manda gent d'autre païs , nos ne savons s'est morz ou vis .
Tuit li baron qui lafors sont comunalment parlé an ont et nos an ont a toi tramis , que trives doignes quinze dis , se ferons noz morz sevelir , ardoir an rez et anfoïr ; nes devons pas laissier sor terre , as morz ne doit an fere guerre .
Se antretant ne vient Turnus , fins est de lui , ge n'en sai plus , et s'il ne repaire ja mes , de nos avras tu bele pes .
A ués les morz vos querons trives , il est bien droiz que tu les sives ; des tuens anterrer pren conroi , qui lafors gisent mort por toi .
Nos t'otroions trestot a chois la busche as rez par toz noz bois , et tot aillent seüremant li tuen as noz comunemant .
" Eneas l'ot , un po sosrist , as mesages an aprés dist : " Vos requerez trives as morz ; ne voil que nostre an soit li torz , nos les donrïens bien as vis , se il voloient , a toz dis ; ne vos vanroit ja por nos maus ; nos vos donons trives leaus .
" D'anbedous parz les afïerent .
Li mesage s'an retornerent , an l'ost dïent qu'il ont trové , que les trives ont afïé , et font banir par tote l'ost que il facent les rez molt tost , tuit li mort soient aporté , si seront ars et anterré .
Des que il fu par l'ost noncié , ne se sont plus rien atardié ; li un se hastent des rez faire et li autre de busche atraire , et li autre vont por les morz , tuit i ovrent a grant esforz .
Dis mil an aportent o charz , es rez les metent , ses ont arz , la poldre an est an terre mise a la lor loi et a lor guise .
Cil del chastel font ansement , tranchent lo bois comunement , portent les morz et font lor rez ; il les ont ars et anterrez , et molt i firent grant servise a la lor loi et a lor guise ; a l'anterrer firent grant joie segon la costume de Troie .
Quant cil de l'ost orent tot fait , a Laurente se sont retrait , dïent , se ne revient Turnus dedanz huit jors , n'i seront plus ; mais tant erra que il i vint ainz lo cart jor et ses retint .
Des trives li pesot forment , qui duroient tant longuement , et dit , se faillies estoient , li Troïen lo comparroient .
Eneas ot fait anterrer toz ses homes qu'il pot trover , dit que Pallas ne retanra , a son pere l'anvoiera .
Aparoillier fist une biere , qui molt fu riche et molt fu chiere : d'ivoire furent li limon , tailliez a or desi qu'en son , et les barres tot ansement bien antaillies soltilment ; de soie fu li cordeïz , molt fu bien faiz li laceïz .
Mist i un fautre tirïen et un tapiz galacïen ; de desus ot colte de paille , Paris l'aporta de Tessaille ; d'orfrois fu brosdee defors , quatre esmaus ot as quatre cors .
Pallas vestent un vestement tissu a or molt mestrement : a Eneas lo presenta Dido , quant elle l'anama .
Colchier lo fist sor la litiere , quatre destriers ot a la biere , desor lui mist un covertor ( unques nus rois n'en ot meillor , Prianz li dona o sa fille ) , et d'une chace volatille puis fist desus un aünbrail , tot anviron come buschail .
Quant que Pallas avoit conquis , ainz que Turnus l'aüst ocis , devant lui volt faire aporter por sa proëce remenbrer .
Puis fist monter sor les destriers desi qu'a trois cenz chevaliers , qui tuit aillent avoc lo mort ; n'i a celui cierge ne port et ne face armes porter por plus seguremant aler .
Quant tot orent aparoillié , Eneas a lo mort baisié , parla a lui molt dolcement , mais il ne l'ot ne ne l'entent .
" Pallas " , fait il , " flor de jovente , ja mes n'iert jors , ne me repente que ça venis ansanble moi .
Malvese garde ai fait de toi , quant tu sanz moi recoillis mort ; g'en ai les corpes et le tort ; ancore an prendrai la vanjance , ou o m'espee ou o ma lance , del traïtor qui par boisdie et par angin te toli vie .
Trop a esté fortune dure !
Se ce ne fust mesaventure , ja ne fussiez conquis par lui , ne morz ne pris , si com ge cui .
Tu avoies mult bon corage et graignor pris de vasalage , mais nel pot mes sofrir anvie que ne perdissiez ainz la vie que aüsse conquis la terre ne finee par toi la guerre .
Quant eüsse lo tot conquis , ge te partisse lo païs .
De toi est or la terre quite , la toe part an est petite ; grant duel porra avoir tes pere , froide novelle orra ta mere , quant de ta mort lor iert noncié .
Lo jor que ge pris lo congié , les aseürai ge de toi qu'en bataille ne an tornoi ne seroies sanz moi ocis ; ja es tu morz et ge sui vis , manti lor ai tot planement .
Il seront mes toz tens dolant ; lor vie ai mise an tristor , ja mais joie n'avront nul jor ; il se plaindront toz tens de moi , que mal les ai menez de toi .
Amis , ne sai que ge te die ; molt par est flaire ceste vie ; tant estïés biaus ier matin , sos ciel n'avoit plus gent meschin , en po d'ore te voi müé , pali et tot descoloré : ta blanchor est tote nercie et ta color tote persie .
Bele faiture , gente chose , si com soloil flestist la rose , si t'a la morz tot tost plessié et tot flesti et tot changié .
De tant est plus mes cors dolanz , quant tu ne m'oz ne ne m'entenz ; tu ne me respondroies mie .
Ge ne sai plus que ge te die ; t'ame n'ait poines ne ahans , ainz aut es Elisïens chans , iluec ou li buen home sont , dela lo grant anfer parfont .
Il n'a gaires que ge i fui , mon pere vi , parlai a lui .
La toe ame soit ajostee o la soe bone eüree !
" Atant se tolt , ne pot plus dire , au cuer ot duel et molt grant ire , desor lo mort chaï pasmez , et quant il s'an fu relevez , lo mort baisa tot an plorant .
La biere fist aler avant , se les a donc mis a la voie ; fors de son chastel les convoie , une grant liue tote antiere ala a pié aprés la biere .
Sa gent lo firent arester , lo mort laissa avant aler , et quant il vint al departir , maint plaint gita et maint sospir ; unques ne s'en pot retorner tant com lo pot veor errer .
Quant il an perdi la veüe , a molt grant anviz se remue , retorna s'en a quel que poine , sa gent a Montauban an moine .
Cil o le mort vont a esploit a Palantee trestot droit ; que jor que nuit ont tant erré qu'il sont venu a la cité .
Lo donjon virent et la tor par matinet , oeil lo jor ; issi com li solaus leva , la biere an la cité antra .
La novelle fu tost oïe , la vile an est tote estormie , contre lo cors li borjois corent et les dames crïent et plorent ; tuit regretent lo damoisel .
Li rois ert amont el chastel , el borc oï la noise grant , il i anvoia tost corant savoir dont cele noise estoit de coi la gent s'estormissoit .
Cil cui li rois i anvoia vint ariere , se li nonça que ce estoit ses fiz Pallas : mort li renveoit Eneas , lo duel an moignent li borjois .
Quant la novelle oï li rois , les crins , qu'il ot blans et chenuz , o ses dous mains a deronpuz , sa barbe arache o ses doiz , il s'est pasmez plus de vint foiz , hurte son chief , debat sa chiere , plorant an vet contre la biere .
Et quant l'ot dire la raïne , son vis depiece et sa petrine , de la chanbre ist el palés fors et vet corant contre le cors , eschevelee , tote pale .
Anz el porche devant la sale , la encontra son fil li pere , de l'altre part i vint sa mere ; de desor lui mil foiz se pasment et toz les deus chosent et blasment , que chascun jor lor comandoient , a lor auteus sacrefioient , que lor anfant lor garantissent , en bataille lo deffandissent .
A l'uis devant la sale fors , iluec ont descendu lo cors ; anz el palés l'ont aporté , mil cierges i ont alumé .
Li Troïen vindrent avant , au roi firent un presant grant : menez li ont cinc cenz chaitis lïez que Pallas avoit pris ; mostrent les armes , les destriers a plus de dous cenz chevaliers qu'en la bataille avoit morz toz ; recontent li com il ert proz , com il faisoit chevalerie , come Turnus par felenie lo dessota tant qu'il l'ocist .
Mostrent la plaie qu'il li fist , d'un grant paille lïee estroit ; duel ot li rois quant il la voit , ne la puet la mere esgarder .
Quant il oïrent reconter de lor anfant tant vasalages , tant proëces et tant barnages , n'ert mervoille se duel menoient pere et mere , que tant l'amoient ; de tant come cil plus valoit , qui plus l'amoit plus l'an pesoit .
Devant son fil li rois s'estoit et an plorant se dementoit .
" Biaus fiz " , fait il , " trop ai vescu , quant ai ne tens ne jor veü que tu es morz et ge sui vis .
Qui maintandra or mon païs , mon realme , tote m'enor , dunt tu fusses eir aucun jor ?
N'ai mes anfant qui mon regne ait ne nul baron qui me manait , car tuit sevent bien mon pooir , que vialz hom sui , si n'ai nul oir ; n'avront mes roi de mon linnage qui sire soit par eritage ; por toi cherrai an grant vilté toz les jors mes de mon aé .
" Formant se dementot li pere , de l'autre part ploroit sa mere .
" Biaus fiz " , fait el , " tant mar vos oi , vostre vie a duré molt poi .
Mar vi onques les Troïens , plaindre me puis mes d'aus toz tens ; unques n'oï d'aus se mal non et felonie et traïson ; maudite soit lor sorvenue , tote ma vie an ai perdue .
Fiz , vos l'avez chier comparee , lor male foiz vos ont mostree ; il vindrent ça por secors querre , car molt erent grevé de guerre ; onc Euander ne me volt croire , o aus vos ajosta an oirre , et avoc aus vos an menerent .
Malveise foi vos demostrerent , mar les conui et mar les vi !
Pou a que tornastes de ci , or vos an ont anveié mort .
A nos an font malvés confort : ci nos anvoient tel presant ou a malvés recovrement ; et ces prisons ses conqueïstes , et s'en bataille les preïstes par proëce , les chevaliers dun voi les armes , les destriers , tant lor esploitastes vos plus : molt an afebloia Turnus ; vos estes morz an lor servise , ne sai antandre an nule guise quel proz soit cist confortement , ainçois nos fet molt plus dolant , car or savons lo vasalage qui ert an vos et lo barnage : tant com vos oons plus loër , de tant nos an doit plus peser .
Ja mes noz deus ne proierai ne mes enor ne lor ferai ; ja n'avront mes de moi servise .
Mal ai or fait lor sacrefise que lor feisoie chascun jor molt hautemant a grant enor ; ou il ont esté andormi , que mes proieres n'ont oï , ou ne poënt home salver , garantir vie ne tenser ; il m'ont mostré molt malement qu'il se sorpuissent de noiant .
Fiz , fait vos ont malvese aïe , molt vos ont po gardé an vie .
Lasse , ja n'avrai mes confort de ma tristor des qu'a la mort ; toz tens manrai ma vie an duel , la morz me prendroit or mon voel .
" La raïne se dementot , li rois molt sovant se pasmot ; qui lor veïst cel duel mener ne se tenist ja de plorer .
Li rois fist ses serjanz venir , son fil rova ansevelir a la costume de lor loi , comme l'an devoit faire roi .
Premieremant l'ont despoillié de toz ses dras et deschaucié , le cors et la plaie ont lavé , primes de vin , puis de claré ; ja ert auques nerciz et pers ; d'un drap de soie l'ont bien ters , ses blois chevols li ont trenchiez ; anprés fu aromatiziez .
Il ert molt biaus , barbe n'i point ; de fresc basme l'ont tot bien oint , por ce que pas ne porresist ne male odor de lui n'isist .
Vestu li ont dras de cheinsil que la mere dona son fil , blialt de porpre li vestirent que trois de lor deesses firent , et d'or l'orent tot antissu , et sandaires ot de bofu ; esperons d'or ot an ses piez , de bon orfrois ancorroiez .
Tot lo conroient come roi , anel li mistrent an son doi , pierre i ot bone , un chier onicle .
Vestu li ont sor en tonicle , el chief li metent la corone ; li rois son escherpe li done , et quant il l'ont tot conreé , al tenple as deus l'an ont porté .
Iluec firent grant sacrefise a la lor loi et grant servise .
Defors lo tenple a un part ot fet li rois par grant esgart une volte a sa sepulture , qui molt fu riche a desmesure .
Forment par estoit biaus li lous et toz i ert prez li sarcous ; iluec quidot que il geüst , li rois , quel ore qu'il morust , mais mis i ert ses fiz ainçois ; de tant est plus dolanz li rois .
La volte estoit tote reonde , nen ot plus bele an tot le monde ; n'i ot fenestre ne verriere ne mes une sole desriere ; de jagonces et de beriz , d'argent estoit toz li chassiz .
Defors fu tote la mesiere de bon marbre , saine et antiere ; li quarrel sont de cent colors , tailliez o bisches et o flors .
La coverture de desus fut tote faite d'ebenus ; une aguille ot amont levee , tote de coivre sororee ; tresgité i ot trois pomiaus ; de desus cez sist uns oisiaus qui fu de fin or tresgité , n'esmut por vent ne por oré .
La volte sist an po de lou , dedanz fu pointe a or molu ; tot anviron ot pilerez et tabernacles et archez et autres ovres an pointures et molt bones antailleüres .
Molt i ot or et bons esmaus et chieres pierres naturaus ; pilier , cimesses , chapitel sont a guelfil et a neel , et li pavemenz de desoz d'irés et de cristal fu toz .
Soz la volte droit el mileu fist li rois metre son sarcou qu'il ot apparoillié por soi ; n'estut querre meillor a roi ; molt fu riches et molt fu chiers , de vert prasme trestoz antiers ; asez fu genz et clers et biaus et sist sor quatre lionciaus ; de fin or furent tresgité , bien sont poli et neelé , asis furent as quatre cors .
Iluec dedanz fu mis li cors , li biaus , li genz , li proz Pallas , toz conreez o reaus dras et o l'escepre et o l'espee .
La teste li ont sollevee , un oroillier ont desoz mis por pandre avant un po le vis .
Dous chalemiaus de fin or pristrent , les chiés dedanz les nes li mistrent , les autres dous en dous veissiaus ; li uns fu d'or mervoilles biaus , un sestier tint et noiant moins ; cil fu de basme trestoz plains ; li autres fu d'une sarzine , et fu toz plains de torbentine .
Li veissel furent estopé , o bons covercles seelé , que de l'odor n'alast point fors , se par les fistres non el cors ; dedanz lui aillent les odors de ces especiaus licors ; toz tens lo garront de porrir et de malmetre et de puïr ; ja mes li cors ne maürroit desi que eve i tocheroit .
Quant ce ont fait an tel mesure , desus mistrent la coverture , qui fu tote d'une ametiste ; desus la creste ot une liste , de fin or fu , dous vers i ot , la letre et li escriz sonot : " An cest tombel gist ci dedanz Pallas li proz , li biaus , li genz , qui fu fiz Euander lo roi : Turnus l'ocist an un tornoi .
" La tombe estoit alquetes halte ; il ot del betumoi d'Alfalte al seeler la sepulture .
Li betumoi a tel nature : la ou il est un po sechiez ja ne sera puis depeciez , ne mes que sol par une rien : il n'est pas gent ne bel ne bien que l'en le nont apertement , s'a consoil non priveement .
Molt fu riche la sepulture et molt par fu bien a mesure al chevalier , qui granz estoit ; ne plus ne moins n'i estovoit .
Il ne remest pas sanz veüe : une lanpe ot desor pandue ; d'or estoit tote la chaene , la lanpe fu de baume ploinne ; ce fu merveillose richece ; d'abesto an estoit la mece , d'une pierre que l'an alume ; tel nature a et tel costume : ja puis estointe ne sera , ne nule foiz ne deffera .
Li rois fist la lanpe alumer , n'onc puis n'i estut recovrer ; cent foiz baisa defors la brasme , al departir sovant se pasme , et la raïne grant duel fet , a molt grant poine s'an revet .
Quant il furent tuit issu fors et anz orent laissié lo cors , se fist li rois l'us estouper , qu'en n'i peüst ja mes antrer .
Li Troïen ont pris congié del roi , si s'en sont repairié , a Montalban sont revenu , tot droit lo jor que termes fu que les trives furent faillies qui avoient esté plevies .
Or sont de bot au guerroier , al combatre et au tornoier .
Li rois Latins est a Laurente , ou molt se plaint et se demente de ce que perdue a sa gent par grant folie et por noiant .
Il a toz ses barons mandez , an son palés les a jostez ; Turnus i fu o aus ansanble .
Li rois lor dit ce que li senble .
" Seignor " , fait il , " iceste guerre , qui a essil moine ma terre et dun nostre home sont ocis et mainte gent d'autre païs , sachoiz que ce nen est par moi ; ne bel ne m'est , ne ne l'otroi , unques nel voil , n'encor nel vueil ; comancié est par grant orgueil ; cil an remandront tuit chaitif qui vers les deus ont pris estrif ; car ce set l'an bien de toz tens que il deffandent Troïens ; il sont prochain de lor linnage , l'an ne lor doit pas faire oltrage .
Se maus ne destorbiers lor croist , quidez vos don qu'as deus n'en poist ?
Ce poëz bien de fi savoir ques maintienent li deu por voir ; encontre vos lor ont aidié lo jor qu'il furent asegié ; a un sol d'aus estïez quatre , et quant venistes au combatre , contre un des lor qui morz i fu avez des noz quinze perdu .
Bien loëroie des or mes que nos lor queïssons la pes ; asez i a l'an ja mal fait , crieme est ancor que pis i ait .
Une terre a an cest païs qui a esté gaste toz dis et ne fu onques abitee , gaaigniee ne laboree : ce est des l'eve de Toscane desi qu'al flueve de Sicane .
Grant terre i a , d'un tenant dure quatre jornees d'erreüre ; molt par i a bele contree , bone et riche , s'ele ert poplee ; forez i a granz et plenieres et praeries et rivieres et biaus costez a vignes faire .
Iluec les poüns bien atraire ; unc ne nos fist la terre bien , ne n'en eüstes onques rien .
Se acorder nos i poün , ge lou molt bien que lor doinnon , et facent i et murs et tors , fossez , chastiaus , viles et bors ; o nos aient tote comune , lor gent et la nostre soit une .
S'il ne vollent remandre ci , prendre la tere que lor di , se il vollent aillors aler , lor nes lor ferons restorer qui lor furent arses a tort la ou il estoient al port : celes randron totes a chois , car a planté avons del bois ; il n'i metront ja costement , tot ferons fere a nostre gent ; or et argent , pailles et dras a son plaisir ait Eneas , chevaus et murs et palefroiz .
G'en ai pansé ja plusor foiz , et esgardon comfaitement nos concordon o cele gent , que nos savons que li deu aiment , an cest païs par aus se claiment .
Mais ce sachiez , n'en ferai rien , se par vos non , ne mal ne bien : l'acordemant ne querrai mie , se nel volez , que que g'en die .
Quant que loër m'an oseroiz , ferai ge tot , ice sachoiz ; ne sui pas cil qui los ne croit ; qui consoil quiert sirre lo doit ; l'an ne se doit pas consoillier de rien don l'an ne velt laisier tot son corage por l'autrui , quant ot que l'an dit mialz de lui .
De faire pais a ceste gent ferai tot vostre loëmant .
" Antr'aus dïent tuit li baron que li rois a molt grant raison que Troïens velt retenir : car s'il les voloient servir , il le porroient molt bien faire , et se il les peüst atraire .
Drancés s'an est an piez levez , uns riches hom bien anparlez et qui molt ert de halt parage ; nan ot an la cort nul plus sage , ne miauz saüst an cort parler , ne un bien grant consoil doner , ne mialz contast raisnablement , ne mialz feïst un jugement ; de parolle ert molt anginos , mais n'estoit pas chevaleros .
" Sire " , fait il , " ge respondrai por toz cez autres , mes bien sai que Turnus me het a grant tort ; al mialz que puis ge m'en deport , ge m'en garrai bien tot oan , car ne pris gaires son boban ; sor moi ne cort pas ses destroiz , nel blandirai ja nule foiz ; ge ne tairai noiant por lui ce que g'en sai et que g'en cui .
Tu as ce dit , et si est sens , que pais feras as Troïens , de ta terre lor vials doner , se il s'i vollent arester .
Mais tu diz po , ce m'est avis , quant les retiens an ton païs : done ta fille a Eneas , a lor seignor ; tu l'otroias , quant vindrent ça si mesagier ; tu ne la puez mialz anploier .
Nos loons bien cest mariage : aü i a ja grant domage que ne li a esté donee ; maint home l'ont ja comparee ; ancor en iert fait mult noalz , se de covenant li defalz .
Turnus ne vialt que cil la prenge , avoir la velt , se la chalenge , dit que la fame doit avoir , et de la terre l'as fet oir et tu li feïs afïer , ne la peüs aillors doner ; se puis an as fait nul otroiz al Troïen , ne est pas droiz , ne n'en perdra noiant par toi ; il s'en fet ja seignor et roi et dit qu'il ne laira noiant ne soit vandu molt chieremant ; ainz an morront quinze millier , que gent de pié que chevalier .
Il les i met legieremant , car ce ne li coste noiant ; molt l'an est po , ce m'est avis , se nos an somes tuit ocis ; a cen serïent il son voel , il an feroit asez bel duel ; mais qu'il eüst la terre an pais et la fame , ne querroit mes ; ne li chauroit qui morz an fust , mais que anprés l'enor aüst .
Nos disomes antre nos ci qu'il ne devroit pas estre issi , mais quant il velt ta fille avoir et que faces de lui ton oir , se tant la velt et il tant l'aimme , quant voit que cil sor lui la claime , si s'en combate contre lui , antr'als la departent il dui ; chascuns i soit por son besoing , et nos an esteron de loing , et qui veintra , nos lo verrons , de bot o lui puis nos tendrons .
Sols la conquiere et sols l'ait ; n'iert mie bien , s'altrement vait .
" Turnus oï que Drancés dist , d'ire et de mautalant esprist , sailli avant , se li a dit : " Nos conquerrons par vos petit .
Toz est ancor sains vostre escuz , unc an besoing ne fu veüz .
Se avion plaiz a tenir , molt vos i ferïez oïr , vos nos enparlerïez toz , iluec serïez vos molt proz ; mais la ou vos devez combatre , ne vos volez vos pas anbatre : il s'i anbat tels quel compere ; n'i a des anfanz vostre mere ne mes sol vos ; cest angardez ; ce est grant sens , de loin estez .
Vos n'iestes pas buisnarz ne fous ; se vos ne cremïez les cous , bien tost irïez vos avant ; ferrïez i de maintenant , se cil o vos combatrïez avoit les poinz trestoz lïez .
Voz armes sont chier achatees , se doivent bien estre gardees ; se vostre escuz estoit perciez , vos serïez trop domagiez ; tant com l'avroiz sain et antier , ne donroiz an altre denier .
Cheval avez corant si tost n'a si isnel an trestot l'ost , mais vos l'avez si bien apris , s'il voit armes , toz est restis , mais molt est bien duiz de foïr , a lui ne se puet nus tenir ; s'un po vos torne a destrece , plus vos fïez an s'isnelece que ne fetes an vostre espee ; ja par vos n'iert ansanglantee .
De parolle vos sorpoëz , o la langue vos combatez .
Ne conquerrai noiant par vos , malvesement serai rescos par vostre escu , par vostre lance ; an vos an ai bone fiance : ne la meschine ne la terre ne quier ge ja par vos conquerre .
" Drancés a la parolle oïe que Turnus dist par felenie : de coardise l'a noté .
Dist li : " Ce est bien verité , ne m'en mis onques an grant fais , ne ne ferai pas oan mes ; molt doit estre bien an l'afaire qui tot en quide lo prou traire ou la perte sor lui revert : ge n'i gaaing ne ge n'i pert ; se ge mon cors an puis garder , moi n'i lairai mie afoler ; se g'en gisoie morz toz froiz , ne m'en plendrïez nule foiz .
Asez vos voi or grant duel faire , plaindre , plorer , voz chevous traire por çaus qui por vos sont tuit mort ; vos an estes de bel comfort !
Tel duel com fere vos an voi , ferïez vos asez de moi .
Se g'estoie por vos ocis et vos aüssiez lo païs et menesiez vostre ponnee , m'ame seroit bone eüree ; se tenïez la fille al roi , vos ferïez bel duel de moi ; molt m'avrïez tost oblïé .
Ça ariere m'en ai gardé , si ferai ge ancor aprés .
Par foi , ce n'est mie Drancés , qui tant an voille or por vos faire ; ne vos an quier losange traire que por vos voille ancor morir ; ne revoil pas a tant venir ; de moie part vos dirai voir : si com volez lo tot avoir , primes la femme et puis la terre , se la vos lairai ge conquerre .
" Il se torna anvers lo roi .
" Sire " , fait il , " antant a moi , la fin avons ci porparlee , se doit bien estre recordee ; tuit i antandent cil baron , otroient la , s'il est raison : ta fille au Troïen donras , de ta terre l'eriteras , et se Turnus la velt deffandre , bataille an puet bien vers lui prendre : se cors a cors la puet conquerre , si ait la feme o tot la terre .
Bien te dimes , pas n'otroion qu'en muire mes s'uns d'als dous non .
" Turnus sailli avant an piez , anvers le roi s'est aprismiez ; de la bataille tant son gage iluec voiant tot lo barnage , et dit que tote fins an ert par sol son cors , s'il la conquiert , et quant la corz lo roi l'otroie , bien est que l'an la fin an voie .
Li rois li vit son gage tandre , mais il nel volt ancore prendre , dit que primes anvoiera au Troïen , si mandera que or sera fins de la guerre , se par son cors la puet conquerre .
Bataille avra , se il l'otroie ; lo jor soit pris que l'an la voie an cel isle de la defors : n'i ait que solemant lor cors , et qui vaintra l'autre an bataille , si avra tot conquis sanz faille .
" Ensi l'a otroié Turnus ; li rois esgarde , n'i a plus , queus mesages il trametra , coi et par cui li mandera .
Quant il erent an cel esgart Qu'il anveiassent cele part , uns mesages vint acorant parmi la sale , mult criant que Troïen en sont venu , par le païs sont espandu , asaillir vollent la cité .
Trop a li parlemanz duré ; en la sale ot molt grant trepoil , departi sont tuit del consoil , saillent tuit sus , plus n'i demorent , qui ainz poënt as armes corent .
Tote la fins est oblïee que il avoient porparlee ; Turnus tot sol contre Eneas par lor dous cors nel feront pas , ainz i ferront ansanble tuit .
Fremist la vile tote et bruit , espés sera ja li tornoiz , ja an i avra mil de froiz .
Cil aprisment a la cité , li borjois sont as murs monté , portent pierres et peus aguz , espiez et lances et escuz .
Dames , borjoises et pucelles vont as tenples et as chapeles et sacrefïent as auteus et prïent toz les damedeus qu'il deffandent la vile , et gardent qu'il ne la prenent ne ne ardent , li Troïen qui defors sont et de bataille toz pres sont .
Turnus fu armez toz premiers et ot vint mille chevaliers ; il vet avant et cil aprés .
Desarmé a veü Drancés , dist li : " Molt par croist or grant joie et molt granz proz a çaus de Troie , que voz armes sont hui an gages ; molt feïssiez ja granz domages , la morte gent lo comparast , molt an feïssiez or grant gast .
" Drancés li dist : " Por vostre afaire ne quier ge ja m'espee traire , ne mon escu ne ruis porter , cop reçoivre ne cop doner .
Vos qui le tot volez conquerre , par vostre cors finez la guerre , mais ce ne volez vos noiant , faire volez par autre gent .
Vint mil an metez devant vos qui ja par vos n'iront rescos .
Vos feroiz bien , ce n'est pas jous , periz est d'ome an plusor leus ; tant com porroiz gent aramir qui se laissent por vos morir , n'iroiz avant pas el besoing , triés aus vos esteroiz de loing .
N'anparlez vos ja mes an vain ; vos avez la teche al vilain , qui la androit hue son chien ou il n'ose aler por rien , et vos lo fetes ansemant , car vos huiez la vostre gent ou vos ne volez aler pas .
Lafors vos atant Eneas , qui la femme vient chalongier .
Alez , ja vos poëz vengier !
Poigniez lo destrier chastelain !
Vos voldrïez par autrui main lo serpant traire del boison ; molt tien por fol et por bricon qui vos an sert de tel folie ; sachoiz , ce ne ferai ge mie , ge n'an batrai ja les boissons por ce qu'en mangiez les moissons .
" Atant point Turnus lo cheval et vint jusqu'a la porte aval .
Iluec a Camile trovee ou el l'atendoit tote armee ; bien ot trois mille chevaliers toz conreez sor lor destriers ; n'i a celui qui n'ait devise , conoissance de mainte guise .
Camile ot molt bele mesniee et el fu bien aparoilliee et sist desor un ver destrier qui valoit d'autres un millier .
D'ermine estoit sa coverture , environ ert la broddeüre d'une porpre tote vermoille ; molt ert bien fete a grant mervoille , et ansemant sa conoissance .
Apoiee fu sor sa lance ; a son col avoit son escu ; o bocle d'or d'ivoire fu , et la guige an estoit d'orfrois .
Ses haubers ert blans come nois et ses hiaumes luisanz et clers , de fin or ert toz par carters ; la coife del hauberc fu faite en tel maniere qu'ele ot traite sa bloie crine de defors que el li covri tot lo cors : derriés li vantelot aval des que sor le dos del cheval .
Turnus la vit , cele part vait , la meschine vers lui se trait , parla o lui an sosriant : " Vos nos alez trop demorant ; lafors sont ja li coreor et nos demorons tote jor ; se ne vos aüsse atendu , contr'aus fussons lafors issu , ja'n aüssons ocis trois cent ; il nos ont anclos ça dedanz ; par po ne senble coardise que nos tardons ci an tel guise .
" Turnus respont a la pucelle .
" Dame " , fait il , " une novelle vos voil dire que j'ai oïe ; bien sai par une moie espie que Eneas est loing ariere et passera une charriere qui est desoz une sapoie ; molt est ancombrose la voie , unques nul meillor leu ne vi a assaillir son enemi .
El bois m'en irai anbuschier desus por lo chemin gaitier ; se il antre an la charriere , ja ne retornera ariere ; avant ne passera il mie que il ne perde ainçois la vie ; uns hom an i ocirroit cent , car deffanse n'i valt noiant .
Se iluec lo puis antreprendre , molt par li quit dur estor randre .
Mil chevaliers menrai o moi ; vos remanroiz ci al tornoi et Mesapus o vos remaigne ; bien avra an vostre compaigne plus de vint mille chevaliers , estre la jaude et les archiers .
" Ensi l'a Camile otroié et Turnus prist de li congié ; o sa gent s'est mis a la voie , enbusche soi an la sapoie : se or s'i anbat Eneas , desconfiz est a cel trespas .
Camile issi fors au tornoi , cent pucelles mena o soi , bien armees de covertures , tot de diverses armeüres ; molt par i ot bele compaigne .
Quant als furent anmi la plainne , li Troïen les esgarderent , a grant mervoille les doterent ; quant poignoient a esdemesses , cuidoient ce fussent deesses qui deffandissent la cité ; molt an furent tuit effraé , ne s'osoient vers els deffandre ne n'an osoient nule atendre : a mervoille les redotoient .
Les pucelles les anchauçoient ; quant cil vers als ne deffandoient , n'ert mervoille s'els i feroient .
Molt i fierent bien les meschines , gesir les font sor les eschines , molt i font sanc an po de tens .
Orsileüs , uns Troïens , vit les pucelles si combatre , ferir et chevaliers abatre ; il trait , se fiert une donzelle , Larine ot nom , si fu molt bele ; abatue l'a del destrier , morte chiét jus el poldroier .
Li Troïen , qui ce cop virent , molt furent lié , tuit i ferirent , quant il sorent qu'eles estoient teus femmes qui morir poëent ; acoillent les de maintenant , des qu'es rues les vont menant , en la cité les anbatirent .
Li Troïen tant i ferirent , des morz ont la porte estopee ; se donc fust delivre l'antree , sanz contredit fussent antré comunalment an la cite , mais des morz i gesoit itant ne pooient aler avant ; et cil qui erent sus es tors , es murs et par les aleors , traient , lancent , granz pierres rüent ; trop erent pres , asez an tüent .
Un po se sont ariere trait ; Mesapus un anchauz lor fait et Camile , qui o lui fu .
Fors as plains chans sont revenu , si rest comanciez li tornoiz et li josters ; par quatre foiz les menerent an tel meniere ferant an la cité ariere , et cil toz tens les ramenoient fors as chans ou il tornoioient .
Camile point parmi les rens , sovant joste o les Troïens , teus cent an i a fet verser , onc ne lor lut puis relever .
Bien fiert de lance et mialz d'espee , a grant mervoille fu dotee ; ne giete pas son cop an vain ; qui feruz estoit de sa main , ne languissoit pas longuement , mire ne li valoit noiant , la mort suoit son cop toz tens ; n'i avoit noiant de deffens por bon halberc , por fort escu : ele i feroit de grant vertu .
Bien i feroient les pucelles , as Troïens font voidier selles , verser i font maint chevalier , dont li cheval vont estraier .
Par lo chanp gisent li escu , li confanon a or batu , lances , espiez , hauberc tresli , coverture de vert sami .
Quel part que les pucelles vont , li Troïen voie lor font , nes poënt longuement sofrir , si comancierent a foïr .
Tarcons , uns Troïens , les voit , cele part vet poignant tot droit .
Il lor comança a huchier : " Ou fuiez vos , malvés guerrier ?
Revenez ariere an la place .
Dunc ne savez vos qui vos chace ?
Ce sont femes ; or ait vergoigne qui por eles fuit de besoigne .
N'alez avant , estez ariere , nes dotez pas , chascuns i fiere .
" Vers Camile se retorna , molt fierement l'araisona .
" Dame " , fait il , " qui estes vos , qui ci vos anbatez sor nos ?
Noz chevaliers vos voi abatre .
Feme ne se doit pas combatre , se par nuit non tot an gisant ; la puet fere home recreant ; mais ja prodom o les escuz par feme ne sera vencuz .
Laissiez ester desmesurance , metez jus l'escu et la lance et le hauberc , qui trop vos blece , et ne mostrez vostre proëce .
Ce ne est pas vostre mestier , mes filer , coldre et taillier ; en bele chanbre soz cortine fet bon esbatre o tel meschine .
Venistes ça por vos mostrer ?
Ge ne vos voil pas acheter ; portant blanche vos voi et bloie ; quatre deniers ai ci de Troie , qui sont molt bon de fin or tuit ; çaus vos donrai por mon deduit une piece mener o vos ; ge n'en serai ja trop jalos , baillerai vos as escuiers .
Bien vos voil vendre mes deniers ; se tant i pert , pas ne m'en plaing ; vos en avroiz doble guaaing : l'un ert que de men or avroiz , l'autre que vostre bon feroiz ; mais ne vos sofira noiant ce , que s'il an i avoit cent ; vos porrïez estre lassee , pas n'en serïez saolee .
" Camile ot honte et molt grant ire de ce que el li oï dire ; lo bon cheval broche et point , vers Tarcon let aler , s'i joint .
Ele le fiert par grant vertu desoz la bocle de l'escu ; d'or an altre li a brisié l'auberc tresliz et desmaillié ; mort lo trebuche del destrier , puis li a dit an reprovier : " Ne ving pas ça por moi mostrer ne por putage demener , mais por fere chevalerie .
De voz deniers ne voil ge mie , trop avez fait fole bargaigne ; ge ne vif pas de tel gaaigne ; mialz sai abatre un chevalier que acoler ne dosnoier ; ne me sai pas combatre anverse .
" Atant poignent a la traverse dui chevalier , qui l'ont ferue ; por lor dous lances ne remue ne ne parti pas de la selle .
Tarpege , une soe donzelle , point cele part a la rescosse , l'un an feri , sa lance estorse , l'espee trait al trestorner , se li a fait lo chief voler .
Camille an ra l'altre feru , molt chieremant li a randu lo cop que il li a doné : anbedui l'ont chier comparé .
Uns Troïens , Arranz ot nom , cil ne fesoit s'agaitier non come Camille lo faisoit , com al jostoit , com al feroit , come ele aloit par le tornoi .
Ne se fioit pas tant an soi que il osast o li joster , ne sol de devant li aler , mais desriere la parsivoit a chascun tor qu'ele faisoit ; il li estoit toz tens en ese , savoir s'il veïst leu ne ese qu'il la ferist an dessotant , ou bien de pres ou an lançant .
Quel part que la pucelle vet , Arranz est toz tens an agait et toz garniz de li ferir , se il an puet an lou venir .
Ele nel set , n'ele nel voit , ne nule garde n'an avoit que la deüst gaitier desriere ne parsivre de tel meniere .
Cloreüs ert an cel tornoi , ce ert uns prestres de lor loi , Troïens ert de grant valor ; il n'i avoit un sol des lor qui si richement fust armez , car il s'estoit trestoz dorez ; a or ert tote s'armeüre et conoissance et coverture , et avoit un hialme tant cler que nus nel pooit esgarder : contre soloil reflanbeot , sus el pomel une pierre ot qui estoit bien de set colors , an fin or sist , taillié a flors , toz li cercles et li nasaus faiz a pierres et a esmaus .
Camile a l'elme aperceü al Troïen , qui riches fu , porpansa soi que , s'el ne l'a , malvesement se prisera .
Lo cheval broche , sel requiert , desor l'escu doré lo fiert , l'auberc li desmaille et deront , mort lo trebuche an un mont .
Ele a sa resne retenue , del buen cheval est descendue , vet la ou cil gist an la place , l'iaume saisist et sel deslace .
De grant noiant s'est antremise , mais ansi vet de coveitise : mainte chose covoite l'on don l'an n'avra ja se mort non ; el s'en poïst bien consirrer , ne l'an laira mes retorner : ses maus et sa morz i gisoit .
La ou desor lo mort estoit , Arranz estut de l'autre part , qui l'agaitoit , se tint un dart , lancié li a par grant vertu ; par som la guige de l'escu , dejoste la senestre esselle , la fiert el cuer soz la memelle .
Al chiét morte , molt lié s'en firent li Troïen , qui ce cop virent ; Arranz fu liez de ce c'ot fait et paor ot , fuiant s'an vait .
Une pucelle l'a veü , et point a lui , se l'a feru que mort l'abat , puis li a dit : " Ceste joie a duré petit ; de ma dame ai pris la vanjance , vos n'an ferez ja mes vantance .
" Camile jut a terre morte , sa mesniee s'an desconforte , guerpi ont lo tornoiement , cele part vont isnellemant .
Grant duel demainent ses pucelles .
Ses mains , qui tant estoient beles , an po d'ore furent nercies et ses colors totes persies , sa tendre char tote müee .
An la cité l'an ont portee .
Grant duel demoinent cil dedanz , remés est li tornoiemanz .
Turnus estoit an son agait , uns mesages noncier li vait que morte estoit la damoiselle .
Quant il an oï la novelle , de duel cuida vis anragier ; il ne se volt plus atargier , de l'agait ist de la sapoie , et Eneas par autre voie de la forest estoit issuz ; defors estoit au plain venuz .
Il se sont bien antrechoisi , pres chevauchent li enemi , mais ne se vollent aprochier por joster ne por tornoier , car asez bas vespres estoit .
Turnus vait a Laurente droit et trova morte la meschine .
Plore li rois et la raïne , borjois et dames et serjant , duel font li petit et li grant ; tuit regretent la damoiselle , qui tant ert proz et tant ert bele et dïent tuit que mare fu ; formant lor est mesavenu , molt ont perdue grant aïe , afebloïe est lor partie .
Sovant se repasmot Turnus , dit que n'a soing de vivre plus , quant la pucelle ert por lui morte ; de nule rien ne s'en conforte , que il oie ne que l'an die : al nonchaloir a mis sa vie .
Eneas fu defors Laurente , et dit que il metra s'antante a ce que la citez soit prise : n'en tornera an nule guise , desi que sa guerre ait finee .
Li chevalier de la contree , li païsant , li vavasor et li baron tuit li plusor venu li sont de bot aidier , car molt cremoient lo dongier que Turnus lor voldroit mener , s'il an pooit desus aler ; toz li païs o lui s'alie , prometent li molt grant aïe .
Il comança a avesprer et li sololz a resconser ; de la cité ont anvoié a Eneas , si ont proié que lor dongent trives set dis , si anterreront les ocis et lor chevals refreschiront , els meïsmes qui pené sont , et il refacent altretel .
Otroia lor , il n'i ot el .
Devant Laurente ot un moncel , jadis fu sege a un chastel ; antor estoit bons li fossez , se un petit fust reparez ; alques i ot de forterece ; dedanz dure bien la planece granz quatre traiz d'une arbeleste .
Danz Eneas iluec s'areste : alques i avoit de deffans .
Il apela ses Troïans , iluec rova fichier sa tente , que l'an la voie de Laurente .
A la lune ont la nuit ovré ; portendu ont tot lo fossé d'une tente c'ot Eneas , de diverses colors de dras , fet par listes et par meriaus , o bretesches et o creniaus ; toz ert carrez ansi a tiere , come l'an fet une mestriere .
De loing sanbloit ce fust chastiaus , et a mervoille par ert biaus : n'iert noiant fet por forterece , mes por biauté et por richece .
Tot anviron fu portenduz o peus , o cordes et o fuz .
Lor chastel ont molt tost drecié ; quant defors l'ont aparoillié , dedenz ont les tantes asises , mil et cinc cenz de maintes guises .
Eneas fist tendre el mileu son tré que il conquist d'un Greu : bien pres de Troie l'en ocist , lo tref et les armes an prist .
Li tres estoit de cent colors , tailliez o bisches et o flors et o girons et o meriaus et o listes et o taviaus ; desus toz les autres paroit , donjon sanbloit , car grant estoit ; une aigle d'or ot an son mis que l'an veoit par lo païs .
Tote la nuit ont tant ovré que il orent tot apresté et lor tantes asis par rues et lor cordes totes tendues et lo chastel bien ordené tot anviron sor lo fossé .
Asez fu tost fez li chastiaus ; ne fu pas forz , mes molt fu biaus .
Quant vint a l'andemain al jor , cil de Laurente de la tor et cil qui sor lo mur estoient as batailles , le chastel voient et les tentes des paveillons : del grant quident ce soit donjons .
Tuit ont oï par la cité que Troïen ont molt ovré , que la nuit ont un chastel fet .
Chascuns qui l'ot corant i vet , d'en som lo mur lo vont veoir ; ce afichent trestuit por voir qu'il est de pierre et de mortier et que il sont molt bon ovrier , qui tant ont fet et tant ovré en une corte nuit d'esté , que altres home quatre tanz n'an feroient tant an trois anz ; molt fet vers als mal guerroier , a conquerre ne sont legier , car molt sont duit de mal sofrir ; ne font pas sanblant de foïr .
Peor ont grant an la cité , formant par sont tuit esfreé , lo roi blasment , n'en poënt mes , que as Troïens ne fet pais .
Turnus fist par matin benir que les morz aillent sevelir ; il ont aparoillié les rez , ars ont les morz et anterrez .
Li Troïen tot ansemant reconreerent la lor gent ; a la costume del païs les lor ont ars , an terre mis .
Turnus estoit an la cité , molt se tenoit a malmené de Camile , qui morte estoit , griémant de li se compleignoit .
" A las " , fait il , " quel destinee !
Molt m'est fortune trestornee !
[ Onc ne me pot nul bien venir de ceste guerre maintenir .
] Nel deüssiez pas andurer , sor moi deüst il retorner , neiant sor vos , gentil pucelle ; tant estïez cortoise et bele , tant amïez chevalerie , vos an avez changié la vie .
Ne fu femme de nul parage qui anpreïst tel vasalage , ne qui de ce s'antremeïst .
Molt m'a mal fet qui vos ocist ; perdu an ai , por vostre mort , a toz tens mes joie et deport .
Vos venistes por mon servise , si vos i estes del tot mise ; males soldees an avez .
Molt est Pallas chier comparez , un chevalier que lor ocis ; molt lo m'ont or bien an lou mis , lo contrepan m'an ont randu ; par vos m'ont il tot confondu , perdue en ai tote ma vie .
Afebloïe est ma partie , qui maintenue estoit par vos ; ne sai par cui serai rescos .
Vos estïez a mon besoin preste toz tens , fust pres ou loin .
Mar fu onques vostre valor !
D'autres fames estïez flor ; unques nature , ce me sanble , dous meillors ne josta ansanble : si grant proëce o grant bialté .
Qui an voldroit dire verté , il sanbleroit que ce fust fable , tant par estoient dessanblable vostre valor de vostre aage , vostre avis de vostre corage .
Vos estïez une donzelle cortoise et avenanz et bele , si estïez hardie et forte .
Ja li cuiverz qui vos a morte ne vos osast sol esgarder , s'il vos veïst vers lui aler ; il vos feri an dessotant , il ne vos vint pas al devant .
Ha las , dolanz , tant mar i mui !
Ou ere ge , quant ge n'i fui ?
Ne fussiez pas ansi ocise , greignor garde fust de vos prise ; ne morissoiz lez moi noant , ge vos gardasse feelmant come la moie chiere amie .
Ge ne sai mes que ge vos die , mais dolanz sui de vostre mort , ja mais ne quit avoir confort .
" Turnus se dementot forment et molt se repasmot sovant et regretot la damoiselle .
Atant la gent Camile apele , il fist les pucelles venir , lor dame lor fist descovrir .
Ele estoit tote ansanglantee , d'eve rosade l'ont lavee , sa bele crine l'ont trenchiee , et puis l'ont aromatiziee ; et basme et mirre i ot plenté , le cors an unt bien conreé .
D'un drap de soie d'Almarie fu la meschine ansevelie , et puis l'ont mise an une biere qui molt fu riche et molt fu chiere .
Les barres et li dui limon furent de la dant d'un peisson , a or furent tuit antaillié et o pierres aparoillié .
De cordes de soie fu toz li laceïz qui fu desoz ; li liz fu de coton anpliz et desus fu mis uns tapiz , qui covri tote la litiere .
Colte de paile ot an la biere ; li pailes dun la colte fu estoit ovrez a or menu ; catablati molt chiers estoit , nus mieldres pailes ne estoit ; la colte estoit et longue et lee , de cafe an bafe estoit brosdee .
Coissin de paile tribala ot a son chief , qui li leva , et de desus un oreillier ; la toie an fu d'un drap molt chier et fu cosuz toz de fresiaus ; la plume an estoit d'uns oisiaus qui an ces terres laissus sont ; li roi an lor palés les ont .
Icil oisel ont nom calade ; tel nature ont que un malade puet l'an par aus espermenter , s'il doit morir o respasser ; qui un l'an amoine devant , se il doit vivre an avant , li calades lo set et voit , enmi lo vis l'esgarde droit ; et s'il morir doit de cel mal , il an mostre signe mortal : son chief torne altre partie , lo malade n'esgarde mie .
Iluec dedanz jut la meschine ; un covertor de sebeline ot desor li , bien fu orlez , tot anviron fu angolez , vols fu de porpre anperial .
Desus la biere ot un chassal de vert cendal et de vermoil , por tenir l'onbre del soloil .
Quant tot orent aparoillié , quatre buens murs ont atachiez por la biere soëf porter : Quant apresté furent d'aler , de la sale fu issuz fors .
Turnus , al convoier lo cors , soantre vet a pié plorant , demante soi et fait duel grant .
La biere conveoit li rois ; li chevalier et li borjois , dames , borjoises et serjant aprés vont grant duel demenant ; par les rues ou la biere antre , plorent , crïent trestuit soantre .
Molt ot grant duel an la cité , a mervoilles sont esfreé , tot fors de la cité la moinnent , au departir grant duel demoinnent .
Li rois s'en retorne plorant , Turnus ala grant piece avant , puis que tuit furent retorné , grant liue loing de la cité .
Al departir baisa defors cent foiz la biere ou gist li cors , trente feïes se pasma , a grant poines s'an retorna .
Vont s'en cil qui lo cors an moinnent et de l'errer forment se poinent , tant qu'il antrent an son païs ; il i mistrent bien quinze dis .
Quant il vindrent a sa cité , tot ont lo duel renovelé .
Quant la novelle fu oïe , la vile an est tote estormie ; encontre li corent plorant , duel font li petit et li grant ; tote la gent est esfreee .
Au tenple ont lor dame portee , iluec la garderent trois mois si chevalier et si borjois et si baron et si chassé , tant que il orent apresté la sepulture ou el girroit : n'ot si bele an cest sigle a droit .
Cent mervoilles a en cest mont ; de totes celes qui i sont n'i a nule qui soit graignor ne plus estrange ne meillor .
Pres del tenple a une plenee , de mur ert close an reondee ; la place estoit large dedanz , de marbre estoit li pavemenz .
Il i avoit quatre perrons , tailliez a guise de lions , molt mestrement i furent mis ; de desus ot dous ars asis , an croiz estoient , vols amont a civere tot an reont ; droit anmi furent asenblé , par mestrie furent soldé .
Desus sor la jointure droit uns genz pilers asis estoit , de marbre de mainte color ; granz sis toises ot de hautor la base qui seoit desoz , et li pilers fu tailliez toz a flors , o bisches et oisiaus , et ansemant li chapitiaus .
Desus amont sor la cimesse ot fait une ovre qui s'eslesse ; fors s'esloigne bien igalment tot anviron reondement ; tot a compas tant s'estandoit que de toz sens vint piez avoit .
De desus cel esvasement ot fet un bel antablement ; iluec ert la mesiere asise droit contremont tot an tel guise que dedanz fu tote anterine : n'i ot fenestre ne verrine , et defors seize pilerez ; tot environ ot fet archez .
La mesiere qui droite ert sus dis piez avoit et noiant plus , defors estoit tote trifoire ; desor avoit vols d'un ivoire ; en som estoit a pavemant et a molt grant esvasemant , qui a compas fors estandoit plus que li premiers ne faisoit .
Desus fu la meisiere asise , bien ovree tot d'autre guise que cele de desoz n'estoit : vint piez an contremont avoit , trente pilers ot anviron o ars de molt bele façon .
Autre volte sist ansement de desus cele el pavemant ; li esvasemanz fors aloit tot anviron , qui plus duroit que li premiers ne li segonz ; a compas ert faiz toz reonz , d'ovre de diverse maniere .
Desus sist la tierce mesiere , qui trente piez ot de hautor ; pilers ot asis tot antor .
Sor la tierce mesiere amont ot chapitel volt et reont ; de desor cel antablement fu acordé molt mestrement la coverture de desus ; fu bien roiste cent piez et plus ; de manete ert la coverture , par girons ot l'andanteüre et o taviaus de mainte guise ; et an som ot une aigle asise o trois pomiaus dorez antor .
De desus ot un mireor ; iluec poënt tres bien veor , quant l'an les vendra aseor , ou fust par mer ou fust par terre ; ja ne fussent conquis par guerre ; bien veoit an el mireor qui ert asis desus la tor lor enemis vers aus venir , donc se pooient bien garnir , aparoillier aus a deffandre ; n'erent legier pas a sorprendre .
Graignor mervoille n'estuet querre ( car ce n'estoit an nule terre ) des deus ars qui grelles estoient et si grant ovre sostenoient , et del piler qui sist an som , qui reportot cele meson , que fors del lonc tant s'estandoit ; et desor cel une altre avoit qui plus de cele s'eslesot ; une greignor sor cele an ot ; bien ert large cele desus trois tanz que les autres dejus ; quant que l'ovre alot montant , plus porprenoit en eslesant .
Grant mervoille sanbloit a toz que graindre ert desus que desoz ; bien retenoient li plusor a mervoille le mireor .
Sus an la volte derrïene , amont an la plus sovereine , qui painte ert de mainte color , a or , o bises tot antor , iluec a l'an la tombe mise .
Camile vestent de chemise , de fin blialt de balcasin ; corone ot an son chief d'or fin , la cepre tint an sa main destre , en son son piz tint la senestre .
Enmi la volte fu asise la tumbe ou Camile fu mise ; d'electre fu li sarcoz toz , quatre images d'or ot desoz , qui sostindrent as quatre cors .
Veissiaus ot asis lez lo cors , plains de basme , d'autre licors por refreschir la des odors .
Desus fu li covercles mis , molt soltilmant i fu asis ; toz fu antiers de calcedoine , de jagonces et de sardoine ; d'autres pierres menu triblees , o sanc d'un serpant destrenprees , fu li mortiers dont seelez ert li sarcous , et asanblez .
Une liste ot d'or el tonbel , letres i ot fait a neel , son epitafe i fu escrit .
La letre sone , li vers dit : " Ci gist Camile la pucelle , qui molt fu proz et molt fu belle et molt ama chevalerie et maintint la tote sa vie .
En porter armes mist s'entente , ocise an fu desoz Laurente .
" Desor la tonbe el mileu droit une chaene d'or pandoit , amont ert mise an la polie , et descendoit par grant mestrie .
A l'un des chiés de la chaeine pandié la lanpe , qui fu plaine d'un chier oile de tel maniere que molt gita clere lumiere ; ne ja par feu ne defaudra , toz tens ardra , toz tens durra .
Cele lanpe fu alumee , toz jors ardra mes a duree , se l'an ne la brise ou abat .
Ele ert d'un jagonce grenat , n'ot de son grant si chier vaisel en tot lo siegle , ne si bel .
Li autres chiés de la chaene qui la lanpe conduist et meine , a un piler de travers vint , uns colons d'or el bec la tint , soldez estoit sor la cimaise , de la tonbe ert asez a aise .
Ja mais la lanpe ne charra tant com li colons la tanra ; il la tanroit toz tens mes bien , se ne estoit sol une rien : un archier ot de l'autre part , tresgitez fu par grant esgart ; androit lo colun ert asis sor un perron de marbre bis ; son arc tot antesé tenoit et cele part visot tot droit .
Lo boldon avoit ancochié et estoit si aparoillié que le colon de bot ferist , tantost com de la corde issist .
Li archiers pot longues viser et toz tens mes l'arc anteser , mais ja li boldons n'i trairoit , se primes l'arc ne destandoit le laz d'une regeteore qui aparoilliez ert desore , qui tenoit l'arc toz tens tendu .
A un sofle fust tot perdu : qui soflast la regeteore , et al destandist anislore et li archiers idonc traisist droit au colon , se l'abatist , dunc fust la chaene rompue et la lanpe tote espandue .
Quant Camile fu antonbee , l'uisserie fu estoupee , toz les aleors en desfont qui estoient laissus amont , par ou Camile i fu portee .
La sepulture ont delivree .
Endementiers que ce fu fait li rois Latins volt faire plait as Troïens d'acorder soi .
Turnus lo sot , se vint al roi ; an sa cort ot grant asanblee ; sa parolle li a mostree , a toz les autres ansement a descovert tot son talant .
" Seignor " , fait il , " bien sai et voi , ne vos tenez pas tuit o moi ; li plus de vos me vont boisant , mais ja d'icest jor an avant ne quier que nus de vos m'an vaille ; bien ofre a faire la bataille qui l'autre jor fu porparlee ; de moie part est agreee , combatrai moi contre Eneas .
Li jors soit pris ; se gel trespas , que ne soie prez de bataille , que de fornir la me defaille , donc avrai ge le tot perdu , toz tens me tenez a veincu ; ja puis ne l'en movrai contraire , l'enor et la terre d'Itaire o Lavine quite li claing , ce est la riens que ge plus aing ; tot li lais quite et tot lo prenge , se m'en defail , sanz nul chalenge .
Molt m'a a grant tort anvaï , ge li ferai un geu parti : ou ge l'ocirrai ou il moi ; chascuns de nos s'estache an soi ; ne voil que autre an moire mes , par l'un de nos an ert la pes ; lo quel que soit morir estuet , ou anbedos , se estre puet .
Or an voie l'an lo plus fort , ou qui a droit ou qui a tort .
Se ge i muir , ne me chalt puis se il tient ce qu'avoir ne puis , et se g'en puis estordre vis , ge vos serai ansi amis com vos lo deservez vers moi .
Et vos , sire " , fait il au roi , " metez terme de la bataille ; ne quidez pas qu'an moi defaille ; mandez lo bien al traïtor qui desraisnier velt ceste onor , et ge la voil vers lui deffandre , n'ai mes cure de plus atendre ; l'an an puet traire a une fin ancor enuit ou lo matin .
Les trives faillirent ersoir , venuz nos est pres aseoir , par moi afinera la guerre ; se par mon cors la puis conquerre , n'avra home an la compaigne des Troïens qui ne s'en plaigne : asez lor ferai puis mal traire , mal nos chalongerent Itaire .
" Li rois oï ce que disoit Turnus , qui la bataille offroit ; ne voloit pas qu'il la feïst , oianz toz les barons li dist .
" Amis " , fait il , " antant a moi .
Un covenant fis anvers toi de ma fille , que t'otroiai , et de ma terre t'eritai , bien a passé plus de set anz .
Ne t'an puis pas estre garanz contre les deus , qui tot otroient : a Enee tote l'anvoient .
Ja contre lui n'i metron fin ; ce dïent tuit nostre devin que ça l'ont li dé amené et d'Itaire l'ont erité .
Quant li deu vollent que il l'ait , tu viaus anprendre trop fol plait , qui combatre te vials o lui : mescherra t'an , si com ge cui .
Ge ai molt grant pitié de toi ; lai ce ester et si me croi , asez porras aillors choisir autres femes a ton plaisir ; ceste li laisse an pais avoir , pren la moitié de mon avoir , se leisse ester icest desroi ; ge ai molt grant pitié de toi .
" Turnus respont : " Or oi anfance .
De moi n'aiez vos ja pesance , ne vos an soit il ja noiant s'il m'an chiét bien ou malement ; ne ruis que an soiez an cure .
Vos me failliez toz de droiture , ma feme me volez tolir et me rovez aillors choisir , et clain quites mes covenanz ; mais ainz serai vis recreanz .
A Enee faites savoir : se la bataille velt avoir , demain me trovera tot prest ; li queus qu'en muire , fins an est ; tot ait qui l'autre conquerra .
Trametez i cui vos plaira .
" Li rois oï de la bataille , que la fera Turnus sanz faille , pres la lor velt aterminer , et nel quiert longues demorer ; molt li poise qu'il la velt faire .
Quant voit que ne l'an puet retraire , ses mesaiges aparoilla , al Troïen les anvoia et manda li qu'a l'uisme jor , en un isle desoz la tor , fust la bataille par aus dos ; Turnus l'anhastisoit toz sos , et qui veintra tot ait an fin .
Li mes s'an tornent par matin , a Enee an sont alé , defors sa tente l'ont trové .
Il li ont dit , ce vialt Turnus : par lor dous cors , que il n'ait plus , soit ceste guerre traite a fin ; " a l'uisme jor bien par matin lo troveras prest de bataille " .
Et Eneas dit que sanz faille se combatra o lui cel jor , et qui vaintra si ait l'enor .
La bataille est aterminee , d'anbedos parz est agreee ; andementiers ont trives pris et ferme pes jusqu'a huit dis .
En ses chambres ert la raïne , cel jor mist a raison Lavine .
" Fille " , fait el , " bien sai et voi que cist mals est venuz por toi , qui a essil met cest païs et dont tant home sont ocis .
Turnus te vialt avoir , qui t'aimme , et Eneas sor lui te claimme et par force te vialt conquerre , mais il lo fet plus por la terre que il ne fait por toe amor ; ja mais ne t'amera nul jor , se puis savoir an nul androit que de t'amor noiant li soit .
Lui ne doiz tu de rien amer , mais ton coraige en doiz torner , et covoitier que Turnus t'ait , qui por t'amor sa terre lait , por toi sole qui velt avoir .
Molt par l'an doiz buen gré savoir .
Ne l'aimes tu an ton corage ?
Par foi , tu es de tel aage que tu doiz bien savoir d'amors et les agaiz et les trestors et les angins et les guinniers .
Tu t'i doiz traire volantiers , envers celui qui formant t'aimme ; celui qui a force te claimme , de tot ton cuer lo doiz haïr , car ton seignor te velt tolir .
Turnus est proz , sel doiz amer , - Ge ne m'i sai prou atorner .
- Et tu l'apren .
- Dites lo moi , que est amors ?
Ge ne sai coi .
- Ge nel te puis noiant descrire .
- Qu'en savrai donc , se ne l'oi dire ?
- Tes cuers t'aprendra a amer .
- Se n'an orrai autre parler ?
- Tu nel savras ja par parolle .
- Toz tens an quit donc estre fole .
- Ainz an porras tost estre aprise .
- Comfaitemant , se n'i sui mise ?
- Comance , asez an savras puis .
- Et ge comant , quant ge ne truis qui me die que est amors ?
- Ge te dirai de ses dolors , de sa nature que g'en sai ; bien m'en sovient que ge amai ; a poine an puet dire noiant qui n'a amé ou qui n'en sent .
Se avoies une anferté , mialz savroies la verité des angoisses qu'en santiroies et des dolors que tu avroies ; qui t'en voldroit donc demander , nel savroies mialz aconter , et n'en seroies mialz certaine que ge , qui bien seroie saine ?
- Oïl , mialz lo diroie asez ; est donc amors anfermetez ?
- Nenil , mais molt petit an falt , une fievre quartaine valt .
Pire est amors que fievre agüe , n'est pas retor , que l'an an süe ; d'amor estuet sovant süer et refroidir , fremir , tranbler et sospirer et baallier , et perdre tot boivre et mangier et degiter et tressaillir , müer color et espalir , giendre , plaindre , palir , penser et sanglotir , veillier , plorer : ce li estuet fere sovant qui bien aimme et qui s'en sent .
Teus est amor et sa nature ; se tu i velz metre ta cure , sovant t'estovra andurer ce que tu m'oz ci aconter et asez plus .
- N'an ai que faire .
- Por coi ?
- N'i puis mon cuer atraire .
- Cist maus est buens , ne l'eschiver .
- Onc de bon mal n'oï parler .
- Amors n'est pas de tel nature com autres maus .
- Ge n'en ai cure .
- Et ja est ce tant dolce chose .
- Ge n'en ai soing .
- Or t'an repose , tu ameras ancor , ce croi , si n'en feras noiant por moi .
Ne m'en porras noiant deçoivre ; se puis savoir ne aperçoivre que ton cors puisses atorner al traïtor de Troie amer , o mes dous poinz t'estuet morir ; ce ne puis ge onques sofrir .
Turnus t'aimme , se te velt prendre ; vers lui doiz tu d'amor antandre .
Aimme lou , fille !
- Ge ne sai .
- Gel t'ai mostré .
- Et ge m'esmai .
- De coi ?
- Del mal , de la dolor qui toz tens vait sevant d'amor .
- Et ja est ce tot soatume .
Soëf trait mal qui l'acostume ; se il i a un pou de mal , li biens s'en suist tot par igal .
Ris et joie vient de plorer , grant deport vienent de pasmer , baisier vienent de baaillier , anbracemenz vient de veillier , grant leece vient de sospir , fresche color vient de palir .
El cors s'en suit la granz dolçors qui tost seinne les maus d'Amors ; sanz herbe boivre et sanz racine a chascun mal fet sa mecine ; n'i estuet oignement n'entrait , la plaie sane que il fait ; se il te velt un po navrer , bien te savra anprés saner .
Garde el tenple comfaitement Amors i est poinz solement , et tient dous darz en sa main destre et une boiste an la senestre ; li un des darz est d'or en som , qui fet amer , l'autre est de plom , qui fet amer diversement .
Navre Amor et point sovant , et si est point tot par figure por demostrer bien sa nature : li darz mostre qu'il puet navrer et la boiste qu'il set saner ; sor lui n'estuet mire venir a la plaie qu'il fet garir ; il tient la mort et la santé , il resane quant a navré .
Molt doit l'en bien sofrir d'Amor , qui navre et sane an un jor .
Bien doiz estre de sa mesniee ; se de lui t'eres aprismiee , molt ameroies son servise ; en po d'ore t'avroit aprise ce que par moi fere ne vials .
Se tu t'en plainz et tu t'en dials , totes voies t'anbelira ; si an as mal , bien te plaira .
Antanz i tu ancor noiant ?
- Quant ge ne l'oi , ne sai coment .
- Ne te di ge lo trait d'amer ?
- Molt me sanble fier et amer .
- Ja vient aprés la grant dolçor , asez an a l'an ainz dolor ; Amors sane quant a navré .
- Molt est ainçois chier comparé .
- De quel chose ?
- De mal sofrir .
- Molt estuet chier espanoïr lo bien , ainçois que l'an an ait .
- Fous est qui a esciant fait dunt l'an quide tant maus avoir ; sachiez que ja nel quier savoir .
Or sui an pais et a repos , ne m'i metrai , car ge ne os , en tel destroit ; ge n'en ai cure ; forz est li mals a desmesure ; ge n'enprendrai oan amor , dont quit avoir mal ne dolor .
" Molt ert salvage la meschine ; atant la lese la raïne , ne la velt pas plus esforcier , quant voit que ne li a mestier .
Buenes triues et seürté ot antre çals de la cité et çals defors de l'autre part ; nus d'aus n'a de l'autre regart que il lo coit ne qu'il l'asaille desi qu'al jor de la bataille .
Eneas issi de sa tente et esgarder ala Laurente , toz desarmez a grant compaigne ; a cheval fu an une plaigne qui ert aval desoz la tor .
Cil de la vile li plusor vont as creniaus del mur monter por les Troïens esgarder ; ce dïent tuit comunalment que soz ciel n'a plus bele gent ; bien sont vestu et conreé , mais toz les passe de bialté Eneas , qui lor sire estoit .
Molt lo loë chascuns quel voit ; dïent que molt est genz et biaus , grant los an font par les creniaus .
Lavine fu an la tor sus , d'une fenestre garda jus , vit Eneam qui fu desoz , forment l'a esgardé sor toz .
Molt li sanbla et bel et gent , bien a oï comfaitemant lo loënt tuit par la cité et de proëce et de bialté ; bien lo nota an son corage la ou al fu an son estage .
Amors l'a de son dart ferue ; ainz qu'el se fust d'iluec meüe , i a changié cent foiz colors : or est cheoite es laz d'amors , voille ou non , amer l'estuet .
Quant voit que eschiver n'en puet , vers Eneam a atorné tot sun corage et son pansé : por lui l'a molt Amors navree ; la saiete li est colee desi qu'el cuer soz la memelle .
Tote ert sole la damoiselle , l'uis de la chanbre ala fermer , revient a la fenestre ester ou al reçut lo cop mortal ; d'iluec esgarde lo vasal .
Ele comance a tressüer , a refroidir et a tranbler , sovant se pasme et tressalt , sanglot , fremist , li cuers li falt , degiete soi , sofle , baaille : bien l'a Amors mise an sa taille !
Crie et plore et gient et brait ; ne set ancor qui ce li fet , qui son corage li comuet .
Quant se redrece et parler puet , " Lasse " , fait ele , " que ai gié ?
Qui m'a sorprise , que est cié ?
Or ainz estoie tote saine , or sui tote espalie et vaine , dedanz le cors une ardor sent , mes ne sai pro qui si m'esprent , qui mon corage me remue et dont ge sui si esperdue , dont mes cors sent dolors mortaus , se ce ne est cil cuivers maus dont ma mere m'aconta ier dont al me voloit anseignier ; ne sai Amors ou com a nom , mais ne me fet se tot mal non .
Ge quit , mien esciant , ge ain ; des or vanrai bien au reclaim ; ge sent les maus et la dolor que ma mere me dist d'Amor .
Ou est li rasoagement , la boiste o tot son oignement ?
Ce me disoit hier la raïne que Amors porte sa mecine et qu'il senot sempres la plaie ; ne quit que ja secors an aie ; quant sa mecine me demore , ne sai , lasse , qui me secore ; ge quit que la boiste est perdue ou la poisons est espandue .
Bien sai par tant come ge sent , que m'a navree malement ; s'il ne resane tost la plaie , donc est malvese sa menaie .
Ahi , lasse , tant mar i mui !
Ja m'estranjoie ge de lui , son vangement an a bien pris , an grant esfroi a mon cors mis .
De sa mesniee m'estuet estre ; ci m'a saisie a la fenestre , dont lo Troïen esgardoie ; nule garde ne me donoie que ge l'amasse a ceste foiz .
Or est mes cors por lui destroiz , or pantese et or tressalt , an po d'ore ai et froit et chalt .
Lo Troïen m'estuet amer , mais molt lo me covient celer , que la raïne ne lo sache , qui m'en destroint et me menace : ne velt que vers lui preigne amor .
Qu'en puis ge , lasse , se ge plor ?
Or l'ain , gehui m'en ert petit .
- Fole Lavine , qu'as tu dit ?
- Amors me destroint molt por lui .
- Et tu l'eschive , se lo fui !
- Nel puis trover an mon corage .
- Ja n'eres tu ier si salvage .
- Or m'a Amors tote dontee .
- Molt malement t'en es gardee .
- Molt m'an ert po gehui matin , or me fet fere male fin ; ne garrai pas longues issi .
- Por coi t'arestas tu ici ?
- Por lo Troïen esgarder .
- Bien t'an peüsses consirrer .
- Por coi ?
- Ne fu noiant savoir quel venisses ici veor .
- Maint an i ai ge ja veü , unc mes de nul rien ne me fu .
L'en n'aimme pas quant que l'an voit ; trop par seroie en grant destroit , se ne pooie home esgarder que moi ne esteüst amer : ou mervoille en ameroie ou molt po an esgarderoie .
Ai ge forfet por ce quel vi ?
N'avra Amors de moi merci ?
Il me navra an un esgart , en l'oil me feri de son dart , de celui d'or , qui fet amer ; tot lo me fist el cuer coler .
Ge guit que fui sole navree , donc m'a Amors a tort menee ; li Troïens ne s'en sent mie , ne li est gaires de ma vie , garder ne doigne cele part ; Amors l'a point , ce quit , del dart qui est de plom et fait haïr ; dont m'estuet il a duel morir .
Lasse , comant porrai amer , se ge ne truis d'amor mon per ?
Ce m'est avis que ge foloi , sel voil amer et il n'aint moi : il an estuet dous en un cople et chascuns soit vers l'autre sople et face li ses volantez .
Or sai ge ja d'amor asez ; bien me disoit ma mere voir : n'an pooie pas tant savoir par nul autre come par moi ; molt an sui sage , bien i voi ; Amors a escole m'a mise , an po d'ore m'a molt aprise .
Amors , molt sai bien ma leçon ; or ne m'as leü se mal non , del bien me redevroies lire ; or m'as navree , or soies mire ; Amors , or me sanne ma plaie .
Molt est malvese ta menaie , ge ne te sai tant bel proier que me voilles de rien aidier ; tu me meïs a grant desroi , il m'estovra clamer de toi .
A cui ferai ge ma clamor ?
Qui me puet fere droit d'amor ?
Soz cui maint il ?
An quel jostise ?
Ge ne sai pas sa manantise .
Sor lui n'a seignor an nul leu , molt tient legieremant son feu ; quant que il velt a en destroit , ne fet por autre tort ne droit .
Amors , tu m'as tornee an val , Amors , car m'alege cest mal !
Amors , an ceste novelté me demoines trop grant ferté .
Amor , m'as mise el cors la rage , un sol petit m'en asoage , que me puisse raseürer ; mialz reporrai mal andurer .
Ge sui une meschine fole , novelement m'as a t'escole , tot ai apris an moins d'un jor , les maus , la poine , la dolor ; forment me plain , griément me dueil .
Amors , car retorne ton foil , de l'autre part me fai garder !
Des or redevroie taster del bien et de la soatume ; el cors m'as mis une amartume peor que suie ne que fiel .
Amors , redone moi del miel , si rasoage ma dolor par aucune bone savor !
Bien sai des maus que tu puez faire , mais de tes biens ne sent ge gaires : ancor ne m'as mostré noiant .
Que as tu fet de l'oignement que soloies jadis porter a tes males dolors saner ?
Amors , troblé m'as mon corage , un sol petit lo m'asoage .
Vis m'est que sui tote müee , et palie et descoloree .
Ma mere set molt de tel rien , et al s'en apercevra bien .
a mon viaire , a ma color , que sorprise sui molt d'amor .
S'el me demande que ge ai et se ge aing , que li dirai ?
Comant li porrai ge celer ?
El me verra color müer , fremir , tranbler et espamir et sospirer , giendre , palir ; se ge li çoil , bien lo savra a ces sanblanz qu'ele verra .
Ne quier mantir que ne le die , que g'em ; ne li celerai mie ; s'ele me demande aprés cui , coment li nomerai celui [ dont ele m'a tant deveé , qu'ele en conoisse verité ?
] El m'ocirra , mes moi que chalt ?
Autre mecine que me valt ?
N'an quit avoir autre confort , de ceste angoisse , fors la mort .
Ge l'ai anpris trop folement , sel deüsse faire altrement : ge ne deüsse m'amor pas atorner si vers Eneas n'an aüst Turnus autretant ; nus n'an deüst aler avant , n'an deüsse plus armer l'un , mais bel sanblant faire a chascun et faire si , coment qu'alast , li quels d'els dous me desresnast , ne m'en puïst savoir mal gré que ne l'eüsse ainçois amé .
- Ne sai que s'est a devenir , se deüsse m'amor partir , que chascun l'aüst igalment .
- Ce qui , ne me neüst noiant : l'un et l'autre deüsse atraire ; ansi poïsse ge bien faire , se ges amasse andos issi ; donc ne faillisse a un ami ; li quels que fust morz ou vencuz , l'un an aüsse de mes druz .
- Fole Lavine , qu'as tu dit ?
Or resez tu d'amor petit .
Puet l'an donc si partir amor ?
Or le tiens tu por changeor !
Qui bien aimme ne puet boisier ; si est leals , ne puet changier ; bone amor vait tot solement d'un sol a autre senglement ; des que l'an velt lo tierz atraire , puis n'i a giens amors que faire .
Qui fermement velt bien amer , son compaignon ait et son per ; del tierz aprés ne sai ge mie ; puis sanble ce marcheandie .
Rire puet l'an bien a plusors , mais ne sont pas voires amors don l'an apaie dous ou trois ; ne tient d'amor precepz ne lois qui plus que un an velt amer : ne si velt pas amor dobler .
Par foi , ge ne ainz pas ansi , Eneas tien por mon ami , ge l'ain .
Ce ne ferai ge mie que de m'amor face partie , ne li voil pas d'amor boisier , o lui n'i avra parçonier ; que qu'il m'an doie avenir , ja de s'amor ne quier partir ; ge ne sui mie ancor a change .
Molt estoie ier d'amor estrange , or sai ge molt de sa nature ; m'antante i metrai et ma cure ; or me rest bon et or le voil , or m'en est grief et si m'en doil , or sent mon cuer , or voil amer , or an voldroie molt parler ; s'or trovoie qui m'escotast et de mon consoil me celast , g'en savroie maint bon trait dire .
Se il me fait corroz ne ire , refera moi bien a cort terme ; onques mes ialz n'en gita lerme qui ne me soit tot mis an lou : joie an avrai et ris et geu ; n'en ai eü dolor mortal , ne me rende tot par igal le bien aprés et la dolçor ; molt me plaira al chief del tor .
Ne sai , lasse , que ce sera ; bataille ont pris , et qui vaintra sanz chalonge me doit avoir ; mais une rien quit bien savoir : se Turnus voint , ne m'avra mie ; ge voil ainçois perdre la vie , se Eneas i est ocis , que ja Turnus soit mes amis .
" Tant antandi la damoisele a desraisnier s'amor novele , que Eneas s'an retorna ; vet s'en , qu'il ne l'araisona .
Donc quida el de duel morir et fist un molt parfont sospir ; ariere chiét , si s'est pasmee , et dit , quant se fu relevee : " Lasse , dolente , que fait il ?
Retorne s'en ?
Par foi , oïl , et si ne parlera a moi ; de ce ne prent il or conroi .
Ge ne quit pas que il s'en alt .
- Fole chaitive , toi que chalt ?
- Trop m'en chalt il , quant il m'a morte .
- Comfaitement ?
- Mon cuer an porte , il lo m'a de mon ventre anblé .
- Molt folement l'as donc gardé : - Mes cuers avoc lo sien s'en vait , desoz l'eisselle lo m'a trait .
Amis , ne retorneroiz mie ?
Molt vos est po de vostre amie .
Ne puis avoir de vostre part un dolz sanblant n'un bel regart ?
Ma vie est tote antre voz mains .
Cui chaut , quant vos n'iestes certains que ge vos ain de bon corage ?
Ne m'en acrerai an mesage par cui vos feïsse savoir que m'amistiez poëz avoir ; et nequedan ge troveroie par cui mander ; mais ge crienbroie que vos m'an tenissiez propere , se vos mandoie amor premere , et quant m'avroiz sanz contredit ( car ce sera jusqu'a petit ) , vos dirïez qu'itel atrait come j'avroie vers vos fait , redeüsse ge faire aillors , novellerie fust d'amors .
Amis , ce ne quidiez vos mie ; a toz jors serai vostre amie , ja vostre amor ne changerai ; soiez segur : se ge vos ai , ja n'amerai home fors vos , ne soiez ja de moi jalos .
" La meschine ert a la fenestre , ne pooit dire tot son estre , ne ce que sent de son ami .
Quant voit que il s'an vet issi , o l'oil le suit tant com al puet , garde soantre , ne se muet desi que nel pot mes veor .
Trestot lo jor , desi qu'al soir , s'estut iluec , si esgarda lo lou par ou il s'an ala : molt li sanblot la voie bele .
Tant antandi la damoiselle a l'esgarder et au duel faire et au plorer et al mal traire , onc ne se volt d'iluec movoir desi que nel pot mes veoir .
Ancor donc a enviz s'en torne , molt fu dolante et triste et morne .
Por droit noiant s'ala colchier , car tote nuit l'estut veillier et degiter et tressaillir , descovrir soi et recovrir ; el lit se torne de travers et donc adanz , puis a envers , et met son chief as piez del lit .
La nuit ot po de son delit , trait ses chevous , bat sa petrine , grant duel demoine la meschine ; asez avoit mal an dormant , n'avoit mie mialz an veillant .
Quant li tressailloient li oil , qui toz tens erent an remoil , donc li ert vis qu'il la tenoit ; de la joie qu'ele an avoit tornot soi an cele freor , si acolot son covertor ; et quant el se reporpansot qu'il n'i ert pas , si se pasmot .
El cors li ert li feus , qui l'art ; el se tornot de l'autre part , relevot soi , puis s'aseoit , et donc se recolchot a droit et apelot celui de Troie tot soavet , que l'en ne l'oie .
Antre ses danz dit belement : " Amors me moine malement , le jor ai mal et la nuit pis .
Amors ne tient gaires de pris d'ocirre une meschine tendre qui ne se puet vers li deffandre ; tu m'apreïs or grant leçon , onc n'i ot vers se de mal non .
Car m'alege de ta mecine .
- Repose toi , fole Lavine , ceste leçon doiz molt fermer .
- Trop la sai ja bien recorder .
- Antan i molt , se la retien .
- Tot sai lo mal , po sai del bien .
Amor de menace n'a cure , trop me moine grant aleüre ; a ce que m'a chargié grant fais , lasser m'estuet , se ge nel lais ; le sostenir et l'enchauchier m'esmaie molt a l'aprochier .
" Molt traist la nuit mal la meschine , et l'andemain , quant la raïne la vit ansi descoloree , sa face et sa color müee , de son estre li demanda , et ele dit que la fievre a .
Bien sot la mere qu'el mentoit , altrement ert que ne disoit ; ele la vit primes tranbler et donc aneslopas süer et sospirer et baaillier , taindre , nercir , color changier : bien sot qu'amors l'avoit saisie , qui la tenoit an sa baillie .
Demende li se ele amot ; cele li dit qu'onques ne sot que est amors ne qu'il set faire .
La raïne ne l'an croit gaire , que qu'el li die qu'ele n'aint , et dit : " Ge conois bien cest plaint et cez sospirs qui si lons sont : d'amors vienent , de molt parfont ; plainz et sospir qui d'amor vienent sont molt traitiz , pres del cuer tienent .
Fille , tu aimes , ce m'est vis .
- Unques d'amer ne m'entremis .
- Tu sens destroiz de sa nature .
- Ne sai que s'est , ge n'en ai cure .
- Ou tu voilles ou tu ne doinz , tes vis an est paliz et toinz .
Fille , tu aimes , bien lo voi ; tu me celes , ne sai por coi ; ce m'est molt bel se vels amer , tu ne me doiz noiant celer .
Turnus t'aime , s'i a lonc tens ; se tu l'aimes , gel tien a sens : tu doiz amer de bone amor celui qui t'aime par enor .
Ge ne t'en sai noiant mal gré , ja t'ai ge bien amonesté et bien t'an ai an voie mise ; bial m'est que or t'en voi sorprise .
Or pren conroi que il lo sache que tu l'aimes .
- Ja Dé ne place qu'il m'amor ait !
Non avra il .
- Comant , ne l'aimmes tu ?
- Nenil .
- Et gel voil , ge .
- Vos l'amez bien .
- Mais tu l'aime .
- Ne m'en est rien .
- Ja est il biaus et proz et genz .
- Pou me toche au cuer dedanz .
- Bien est an lui salve t'amor .
- Ge ne l'amerai ja nul jor .
- Et qui as tu donc aamé ?
- Vos i avez trop oblïé la premereine question , savoir se j'ai ami ou non .
- Ce sai ge bien , esprové l'ai .
- Plus an savez que ge ne sai .
- Ne sez ?
Ja senz tu les dolors .
- Donc n'a l'an mal ne mes d'amors ?
- Oïl , asez , mais nequedant an puet veor certainement a ce que palie es et vaine que tu te muerz et si es saine , que bien aimes ; n'as altre mal ; n'est giens anfermetez mortal : l'en en a poines et dolors , mais longuement vit on d'amors .
Bien sai que esprise es d'amer .
- Ce m'avez ancor a prover .
- N'i estuet altre provement ; ja voi ge bien apertement .
- Dites lo vos por mes dolors ?
A l'an teus angoisses d'amors ?
- Oïl , et de plus forz asez .
- Ne sai dont vos m'araisonez , mais grant mal et grant dolor sent .
- As tu de nul home talant ?
- Naje , fors d'un , d'autre n'ai soing , molt me desplest que trop m'est loing .
- Qu'en voldroies , que t'an est vis ?
- Que ansanble fussiens toz dis ; molt me fet mal que ge nel voi et qu'il ne parolle o moi ; quant ge nel voi , s'an ai dolor .
- Par foi , tu l'aimes par amor .
- Coment , aime l'an donc ansi ?
- Oïl .
- Donc sai ge bien de fi que ge ain bien , mais ne savoie gehui matin que ge avoie .
Dame ge aim , nel puis noier , vos me devez bien consoillier .
- Si ferai ge , se tu me croiz : quant or tes cuers est si destroiz , tu me doiz bien dire por cui .
- Ge ne os , dame , car ge cui que molt m'an savrïez mal gré ; vos lo m'avez molt deslöé , vos m'an avez molt chastïee ; de tant m'en sui plus aprismiee : amors nen a soing de chasti ; se vos nomoie mon ami , ge crienbroie que vos pesast .
- Unques ne quit , qui bien amast que nul amant volt chastïer .
- Ge ain , nel puis avant noier .
- Donc n'a non Turnus tes amis ?
- Nenil , dame , gel vos plevis .
- Et comant donc ?
- Il a non E. .
.
" puis sospira , se redist : " ne ... " , d'iluec a piece noma : " as ... " , tot en tranblant lo dist en bas .
La raïne se porpensa et les sillebes asanbla .
" Tu me diz " E " puis " ne " et " as " ; ces letres sonent " Eneas " .
- Voire , dame , par foi , c'est il .
- Se ne t'avra Turnus ?
- Nenil , ja ne avrai lui a seignor , mais a cestui otroi m'amor .
- Que as tu dit , fole desvee ?
Sez tu vers cui tu t'es donee ?
Cil cuiverz est de tel nature qu'il n'a gaires de femmes cure ; il prise plus lo ploin mestier ; il ne velt pas biset mangier , molt par aimme char de maslon ; il priseroit mialz un garçon que toi ne altre acoler ; o feme ne set il joër , ne parlerast pas a guichet ; molt aime fraise de vallet ; an ce sont Troïen norri .
Molt par as foiblemant choisi .
N'as tu oï comfaitemant il mena Dido malement ?
Unques feme n'ot bien de lui , n'en avras tu , si com ge cui , d'un traïtor , d'un sodomite .
Toz tens te clamera il quite ; se il avoit alcun godel , ce li seroit et bon et bel quel laissasses a ses druz faire ; s'il lo pooit par toi atraire , nel troveroit ja si estrange qu'il ne feïst asez tel change , que il feïst son bon de toi por ce qu'il lo sofrist de soi ; bien lo lairoit sor toi monter , s'il repueit sor lui troter ; il n'aime pas poil de conin .
De cest sigle seroit tost fin , se tuit li home qui i sont erent autel par tot lo mont ; ja mes feme ne concevroit , grant sofraite de gent seroit ; l'an ne feroit ja mes anfanz , li siegles faudroit ainz cent anz .
Fille , molt as lo sens perdu , quant de tel home as fait ton dru qui ja de toi ne avra cure et qui si fet contre nature , les homes prent , les fames let , la natural cople desfait .
Garde nel me dïes ja mes ; ceste amistié voil que tu les , del sodomite , del coart ; ton corage torne altre part , aime celui qui t'amera , qui t'a amee set anz a , qui tote a mise en toi s'antante : garde que il ne s'en repante .
Se tu joïr vials de m'amor , donc lesse ester lo traïtor et t'amor torne vers celui dont ge te pri , se lai cestui ; cil te seroit toz tens estrange .
- Ge ne puis pas faire cest change .
- Ce que ge voil ne doiz amer ?
- Nel puis an mon cuer atorner .
- Que t'a forfet ?
- Moi ?
nule rien .
- Car l'aime donc et si t'i tien .
- Autre ai choisi , ge nel puis faire .
- Se ne te puez d'amor retraire ?
- Nenil , par foi n'est mie gas ; n'est Cupido frere Eneas , li deus d'amor qui m'a conquise ?
Vers son frere m'a molt esprise .
Quel deffanse ai ancontre amor ?
N'i valt noiant chastel ne tor , ne halt paliz ne grant fossé ; soz ciel n'a cele fermeté qui se puisse vers lui tenir , ne son asalt gramment sofrir ; parmi set murs trairoit son dart et navreroit de l'autre part : l'an ne se puet de lui garder .
Lo Troïen me fet amer , por lui me met an grant destroit .
Quidez vos donc que bel me soit et que gel face de mon gré ?
C'est ancontre ma volanté .
Amors me met an sa baillie , ne sai comant gel contredie , ce que il viaut que ge nel face ne por destroit ne por menace .
Qui contre aguillon eschaucire dous foiz se point , toz jors l'oi dire .
Ge ne l'os mie correcier , car del tot sui an son dangier .
Amors , ge sui en ta baillie , an ton demoinne m'as saisie .
Amors , des or me clain par toi , Amors , ne fere tel desroi !
Amors , soëf un po me moine !
" A icest mot perdi l'aloine et pasma soi ; sole l'i lait la raïne , si s'an revait .
En autre chanbre an est antree .
Set foiz s'est Lavine pasmee , ne pot durer n'en repos estre .
El s'an rala a la fenestre , la ou amors l'avoit seisie ; la tente Eneas a choisie , molt volantiers la regarda , droit cele part son vis torna .
El n'en pooit son oil torner ; bien tost , s'ele poïst voler , fust ele o lui el paveillon ; ne pooit panser s'a lui non et redisoit al chief del tor : " En fol leu ai torné m'amor ; ja n'en quidai avoir corage ; car te repanz , si fai que sage .
- Fole Lavine , aies mesure , n'atorner pas a ce ta cure , ne te puisses d'amor partir des que te voldras repentir .
- Qui puet amer an tel maniere ne retorner ansi ariere ?
Puis que Amors m'a si saisie et qu'il me tient an sa baillie , ne m'en loist mie resortir ne a ma volanté partir .
Amors est molt de mal atrait ; cui il prent , a enviz lo lait .
Trop l'ai laisié sor moi monter , ne m'en puis mie delivrer , quant que il vialt puet de moi faire ; ne m'i gardai prou a l'atraire , mais bien me redevroit legier et l'orgoillos alques pleissier por cui ge sui an tel destroit .
Amors ne me fet mie droit , quant ge me plain et il s'en rit ; muir moi et lui an est petit .
Mais que sai ge de son pensé ?
Se il nel m'a si tost mostré , se l'an puet il estre autretant , ou plus , que il ne fet sanblant ; sages hom est , si atandra desi que tens et leus vendra .
Et ge quel la ferai , dolante ?
A mon hués est male l'atente , ne puis mie tant consirrer , ne mal sofrir ne doloser , se ne voil longuement mal traire .
- Comant lo voldras tu donc faire ?
- Et ja li voil faire savoir .
- Quel mesage porras avoir ?
- Ge ne quier nul autre de moi .
- Iras i tu ?
- Oïl , par foi .
- A grant honte t'iert atorné .
- Cui chalt ?
se faiz ma volenté , molt m'en ert pou que l'an an die .
- Tol , ne dire tel vilenie , que ja femme de ton parage anpraigne a faire tel viltaige qu'a home estrange aille parler por soi ofrir ne presenter .
Atant un po , ja t'avra il ; tu seroies toz tens plus vil , et il noalz t'an priseroit enz an son cuer , quant il t'avroit .
- Que ferai donc ?
- Celerai li ; n'est biens que il lo sache issi .
- Et comant donc ?
- Un po atant , li termes ert prochenemant que la bataille an estera , et se il voint , il te prendra ; donc i vendras bien a tot tens ; sofre un petit , si sera sens ; et se il est morz et veincuz et Turnus soit a ce venuz qu'il te doie a feme prendre , sel pooit savoir ne antendre que eüsses cestui amé , toz tens t'avroit mes an vilté .
- De cel n'ai ge nule paor , lui n'avrai ge ja a seignor ; se Eneas i est conquis ou par mesavanture ocis , ocirrai moi , ge n'en sai plus ; ja vive ne m'avra Turnus , por lui nel quier ge celer pas que mes druz ne soit Eneas ; o lui me tien , choisi l'en ai , ja mes d'amer ne li faudrai .
Mais ge ne sai coment gel face , com ge porchaz que il lo sace que s'amor m'a an grant destroit ; car ainz que la bataille soit , li voil primes faire savoir , s'an ert plus fiers al mien espoir ; se de m'amor est a seür , molt l'an trovera cil plus dur , molt an prendra grant hardement , s'il sot onques d'amor noiant .
Por moi se devra molt haitier , s'il n'est de cel malvés mestier dunt la raïne le blestange ; se ce est voirs , com puet se prenge .
Savoir m'estuet , si com ge cui , qu'il m'amera se ge aing lui .
Tot escrivrai an un brievet , manderai li par un foillet tot mon estre , tot mon corage ; asez porchacerai mesage par cui li trametrai l'escrit .
Il savra bien des qu'a petit , ainz demain nuit savra mon estre .
" Adonc leva de la fenestre et quist tost ancre et parchemin , si a escrit tot an latin .
La letre dit qui fu el brief : saluz mandot el premier chief a Eneam son chier ami et dist aprés c'al l'amot si , ne li ert mes de nule rien ; ne ja n'avroit repos ne bien , s'il n'en pensot prochenement .
Tot li descovri son talant et a el parchemin bien point que molt l'angoisse et la destroint l'amor de lui , si qu'ele an muert ; par molt grant dolçor l'an requiert que li prenne de li pitié , et l'a saisi de s'amistié .
Quant ot escrit ce qu'el voloit , lo brief a ploié molt estroit ; comença soi a porpanser an cui al se porra fïer , par qui el li puisse anvoier .
Ne s'an savoit prou conseillier , a la fenestre s'an rala , mist fors son chief , vers l'ost garda , et vit que Eneas venoit vers la cité , com il soloit ; ele an fu molt joiose et liee .
Il s'arestut une traitiee pres de la tor de l'autre part : por les tries n'i ot regart .
La damoiselle a lo brief pris , anviron la fleche l'a mis d'une saiete barbelee ; la letre an a dedanz tornee , o un fil estroit lo lia .
Un archier lo roi apela .
" Amis " , fait ele , " trai moi tost ceste saiete a çals de l'ost , qui sont laüs soz cele tor ; ici agaitent tote jor , ge quit que ce sont lor espies ; se les trives erent faillies , bien ont veü et esgardé ou il avroit moins de ferté et qui peor est a deffandre , et par iluec nos quident prendre .
" Dame " , fait il , " trives i a , et desfaiz ert ques anfraindra ; n'ont nul regart ne nos n'avon : bien l'ont afïé li baron .
" El li a dit : " Bien le puez faire , ge ne te ruis pas a als traire , por ce qu'en doies nul ferir , mais por als faire departir .
Trai devant als que il la voient , ne puet chaloir s'il s'en esfroient , mais que nen i ait nul tochié : mol avrion mal esploitié .
" Li archiers tant son arc d'aubor , la saiete trait de la tor ; el chiét sor l'orle del fossé ou cil estoient aresté ; pres cheï d'als , que ne fist mal , ne a home , ne a cheval .
Cil se trestrent un po an sus , antr'als lo dïent , que Turnus avoit les trives trespassees que il avoient afïees .
Eneas a dit a sa gent .
" Seignor " , fait il , " hastivement voil anvoier an la cité don nos avions seürté et avions trives par foi .
Quant anfraites les a sor moi , manderai lor que ne tien mais vers negun d'aus trives ne pais , et s'il s'an vollent desraisnier qu'il ne l'aient forfet premier et desor nos la trive anfraite , la saiete qui nos fu traite soit mostree , sel proveron ; s'il lo neient de traïson , bien mostrerons que il ont tort .
Alt uns de vos , se la m'aport .
" Uns d'aus corut , et si l'a prise , a Eneam el poing l'a mise .
Choisist le brief , sel deslia ; la damoiselle l'esgarda .
Eneas esgarda l'escrit , tot a veü que li briés dit ; en la letre voit et antant que Lavine l'amot formant et que segurs fust de s'amor , car ja n'avroit altre seignor .
Tot a veü quant que manda , molt s'en fist liez , bien lo cela : ne volt que sa gent lo saüst ne que nus d'aus l'aperceüst .
Devers la tor s'an retorna ; Lavine vit qu'il l'esgarda , baisa son doi , puis li tendit , et Eneas bien l'entendit que un baisier li anveot , mes nel senti , ne il nel sot , de quel savor ert li baisiers ; il lo saüst molt volantiers .
Teus cent l'an anveia le jor , la ou ele estoit an la tor ; unques ne sot que il savoient , que dusque lui ne parvenoient .
Il l'esgardot molt dolcement , s'il ne s'atarjast por la gent ; ne regardot pas de droit oil ; cele cuidot que fust orgoil et qu'il ne la deignast amer .
Quant il la voloit esgarder , si se tornot de l'altre part , puis si conduioit son esgart desi que androit lui venoit ; an icel point ses ielz tenoit , tant com pooit li afichot , an trespassant la regardot .
Maint senblant i firent d'amor .
Quant vint a l'avesprer del jor , si s'en retorna Eneas , vers l'ost chevalche tot lo pas , la cité regardot sovant et donc redisoit a sa gent que molt par estoit la tors bele : plus le disoit por la pucelle que ne faisoit por la meisiere .
Al paveillon revint ariere , il descendié devant sa tente ; ses corage ert toz a Laurente : amors por la fille lo roi l'ot molt tost mis an grant esfroi .
Unques ne li tint de mangier , de halt vespre s'ala colchier , molt li delictot a panser , en son corage a recorder com la pucelle l'esgardot , qui les baisiers li anveot .
Tot ot noté an son corage et son senblant et son visage ; al cuer li toche la dolor .
Cupido , qui ert deus d'amor , qui ses freres charnaus estoit , an sa baillie lo tenoit ; unc nel laissa la nuit dormir , molt li fist faire maint sospir .
Il se degiete et estant , torne et retorne molt sovant ; onques la nuit ne ot somoil : Amors l'ot mis an grant trepoil , Amors lo faisoit trespanser , Amors lo faisoit tressüer et refreidir et espaumir et sospirer et tressaillir .
Amors l'argüe et comuet , tressalt que reposer ne puet ; an son seant se rest asis , molt estoit mornes et pensis et redisoit an son corage : " Amor me fet molt grant oltrage , qui me moine an tel maniere : sos ciel n'a si vil chanberiere que il menast plus a desroi ne plus vilment que il fait moi , qui sui ses frere et il est miens .
De lui me deüst venir biens , tot mal me fait et tot me mate ; voirs est que prïé mal achate .
Amors , ne ai vers toi rados , tu ne me lais avoir repos , nus homs estranges , par ma foi , n'eüst noalz que ge vers toi .
Tu m'as de ton dart d'or navré , mal m'a li briés anpoisoné qu'entor la saiete trovai .
Por fol lo lui , mal lo baillai : ja me devoie ge clamer et çaus dela de ce reter qu'il avoient la pais anfraite par la saiete qui fu traite .
- Tais , Eneas , or as tu tort .
- Comant ?
Ge sui navrez a mort !
Comant tairai ?
Com puet remaindre , qui batuz est , qu'il ne s'ost plaindre ?
La saiete qui trete fu m'a malemant el cors feru .
- Tu manz , molt cheï loing de toi .
- Ele aportot ma mort o soi , angoisosemant me navra .
- Ne sez que diz , ne te tocha .
- Non voir , cop ne plaie n'i pert , mais li brievez qui antor ert m'a molt navré dedanz le cors .
- Li cuirs est toz sains de defors ; li briés coment ?
- Ja me mostra ce que Lavine me manda .
- Donc n'iés tu autrement navré se del brief non qui t'a mostré que Lavine te vialt amer ?
- Ge non .
- Ne t'an doiz pas clamer .
Qui te fera droit d'un foillet ?
Lai ce ester , ne t'entremet , et si panse de ta bataille .
Ne sai que ceste amor te vaille , car se tu voinz , ce puez savoir que donc la t'estuet il avoir ; se vencuz es , se l'as perdue , si an fera autre sa drue .
- Ce est tot voir , mais nequedant molt m'a doné grant hardement : ne quit c'ons cors de chevalier vers moi la puisse desraisnier .
Molt par li doi savoir bon gré qu'el m'a primes amor mandé , et molt me metrai a grant fais , ainz que la perde et que la lais .
- Et nequeden feme est molt sage d'enginier mal an son corage ; il puet bien estre que Turnus a de s'amor ou tant ou plus , et qu'ele est a seür de lui ; parler püent ansanble andui , s'amor li a puet c'estre ofert , si com a moi tot an apert ; une chose nos fait antandre , li quels que l'aviegne au prendre , que ele l'ait ainçois amé ; del quel qui l'ait vialt avoir gré ; fame est de molt male voisdie .
- Or ai pensé grant felenie ; el m'a mandé tot son talant par son escrit priveement et mostree m'a la dolor que ele trait por moie amor .
Ge quit , se ele ne santist teus angoisses , ja nel deïst : ne puet parler d'amor noiant qui ne aimme et qui n'en sent ; bien ai el brief aperceü , qui par angin tramis me fu , que molt se dialt et molt se plaint ; ge ne quit mie qu'el ne m'aint .
Si fait par foi .
- Mais fiz ne sui ; que puet estre car n'eint celui qu'ele puet veor chascun jor ?
Et ce qu'ele sent por s'amor me fait antandre qu'est por moi .
- Fera le ja ?
Ne sai por coi ; ne quit noiant , s'el ne m'amast , que ele ja le me mandast .
Bien puis savoir des l'autre jor , quant primes fui desoz la tor , a ce que tant me regardot o si buen oil , que el m'amot ; des idonc m'an aperceüsse , se ge d'amer vileins ne fusse ; ne savoie que ce estoit .
Unc ne fui mes an tel destroit ; se ge aüsse tel corage vers la raïne de Cartage , qui tant m'ama qu'el s'en ocist , ja mes cuers de li ne partist ; ne la guerpisse a mon vivant , se ge saüsse d'amor tant com j'ai des ier matin apris .
Molt m'en est plus biaus cist païs et molt m'en plaist ceste contree ; molt par fis ier bele jornee , quant m'arestui desoz la tor o ge recoilli ceste amor ; molt an sui plus et fors et fiers , molt m'en combatrai volantiers ; quant de s'amor me fait lo don , molt m'en metrai ainz a bandon ou de la mort ou de la vie ; hardemant me done m'amie .
Se Turnus la velt desraisnier molt le quit forment chalongier , molt li cuit randre grant estor ; quatre mains m'a doné Amor .
Amor molt fait ome hardi , Amors l'a molt tost anaspri .
Amors , molt dones vasalages !
Amors , molt faiz croistre corages !
Amors , molt es roides et forz !
Amors , molt es de grant efforz !
Amor , tu m'as molt tost conquis ; an po d'ore m'as si sorpris que ge ne puis repos avoir .
Comant le porra el savoir , que ge li ai tot otroié , ma druërie et m'amistié ?
Manderai li ?
- Tes , fous , ne faire , ne la doiz pas sor toi atraire , ne faire tel samblant d'amor dont te repentes aucun jor .
[ - Ge ne m'en cuit ja repantir .
- Homme se doit molt bien covrir ; ] ne doit pas tot son cuer mostrer a feme , qui la velt amer ; un po se face vers li fier , que de l'amor ait lo dongier , car se la famme lo faisoit , qu'el fust desor , il s'en plaindroit .
L'an doit fame faire doter , ne li doit an pas tot mostrer come l'an est por li grevez ; de tant aime ele plus asez .
- Ce est tot voirs , mais neporquant , se el ne set de mon talant et que ge l'ain an tel meniere , ge crien que el resorte ariere .
Se ge s'amor pert a mon tort , bien avroie deservi mort .
Dolce amie , bele faiture , vostre amor m'ataint sans mesure ; por ce me plain , por ce m'en duel ; ier m'esgardastes de tel oil qui tot lo cuer me tresperça .
" Donc l'an sovint , si se pasma et recheï iluec ariere .
Tote nuit fu an tel meniere [ que il ne ot bien ne repos , ne por dormir n'ot son oil clos .
] Tote la nuit fut an dolor , ne li amanda pas lo jor ; s'il ot la nuit devant mal trait , lo jor aprés noalz li veit .
Unc ne pot monter an cheval , a sa gent dit que il a mal ; anviron lui ploroient tuit , en l'ost ne ot lo jor deduit , ne il n'i ot ris ne jöé ; molt par furent tuit esfreé ; pres ert li jors de la bataille , il criement que an lui defaille et que il ne se puisse aidier , quant il en avra lo mestier .
Lavine fu sus an la tor ; bien matinet , oël au jor , revint a la fenestre ester , vers l'ost comença a garder , savoir se el verroit son dru .
Molt longuement a antandu s'il la venroit la regarder la ou se soloit arester .
Quand elle voit qu'il ne repaire , molt a grant duel , ne set que faire , crient que s'amor est refusé .
" Ce est " , fait ele , " verité , que ma mere m'a de lui dit ; de feme lui est molt petit , il voldroit deduit de garçon , n'aime se males putains non .
Son Ganimede a avec soi , asez li est or po de moi ; il est molt longuement an ruit , a garçon moine son deduit ; quant a mené o als son galt , de nule feme ne li chalt .
Buer sera or la dame nee qui a tel home ert mariee ; molt avra de lui bon confort et bele amor et bel deport : il l'esparnerat longuement , ne l'en prendra longues talant .
Bien voi que de feme n'a soing ; il n'a de tel deduit besoig ; unc puis que sot quel vols amer , ne deigna ceste part garder ; puis qu'il me vit a la fenestre , que li ai fait savoir mon estre , n'i esteüst il a nul fuer : de moi veor ot mal al cuer .
Molt me prisast mialz Eneas , se j'aüsse fanduz les dras et qu'eüsse braies chalcies et lasnieres estroit lïees .
Il a asez garçons o soi , lo peor aime mialz de moi , fandue trove lor chemise ; maint an i a an son servise , lor braies sovant avalees : issi deservent lor soldees .
Maldite soit hui tel nature d'ome qui de femme n'a cure ; il est de ce toz costumiers .
Molt par est malvés cist mestiers et molt par a fol esciant qui feme let et home prent .
Ge l'amasse se buen li fust , moi fust molt bel se lui pleüst ; quant lui ne plest , gel me lairai , et sel puis feire , sel harrai , se an mon cuer haïr lo puis ; molt a enviz l'amerai puis , car sovant aimme l'an tel rien dont an li poise al cuer bien .
Se il amer ne me volsist , il esgardast , et consentist et ostroiast que ge l'amasse .
Nel velt sofrir , chaitive , lasse , ne o m'enor ne velt partir , ne sol que l'ain ne puet sofrir .
Tant sui ge , lasse , plus dolante ; ge n'i metrai ja mes m'entente ; itant come ge quiderai que il aint moi , tant l'amerai .
" La damoiselle por s'amor demena grant duel tote jor , ne savoit pas que il faisoit , come s'amor lo destrainoit , com il an ert paliz et tainz et toz müez et si atainz , ne pooit boivre ne mangier .
Mais por sa gent alques haitier soantre none se leva , en un destrier liart monta , molt de sa gent mena o soi , si rest alez enz el gravoi .
Vers la cité chevalcha droit , la s'arestut ou il soloit , tot droitement desoz la tor , iluec ou il reçut l'amor .
La pucelle lo vit venir , comença soi a repantir de ce que l'avoit blastangié , et dist : " Molt ai mal esploitié , trop ai parlé come desvee , ge cuit qu'Amors m'a ancusee de ce que tant an ai mesdit ; or m'en repant , trop l'ai sordit .
Biaus dolz amis , tenez mon gage , molt par vos ai dit grant oltrage , ferai vos droit et tot plaisir .
Bien m'en devreie repantir , qui tel blasme vos ai mis sore .
Ahi lasse , trop me demore que il de moi ne prent son droit .
Biaus dolz amis , se vos plesoit , nus piez iroie a vostre tref ; molt me seroit bon et soëf , se trairoie mal ne dolor ; ge mesparlai par grant folor , ge l'ai blasmé a molt grant tort .
Amis , bien ai deservi mort ; se vos volez n'est proz ma vie , et se vos plaist si sui guarie .
" Donc li refist un dolz regart ; Eneas garda cele part et aperçut qu'el l'esgardot ; donc sospira que mes n'en pot .
Tuit li baron , qui l'ont veü , s'an sont molt tost aperceü ; entr'aus lo dïent li plusor : " Tel gardant a en cele tor , se ses consalz an ert creüz , tost nos avroient receüz : se tuit li autre l'an creoient , molt hastivemenfhastivement se randroient .
Sire " , font il a lor seignor , " veez , molt est bele la tor , mais il a un piler laisus qui auques pent vers vos çaüs .
Veez com la meisiere est plaine , li pilerz droiz et l'ovre saine .
Molt est bele cele fenestre lez ce piler , de ça sor destre , mais il s'i esta uns archiers qui molt trairoit ça volantiers .
Sire , car vos traiez an sus que il ne traie a vos çaus .
" Un po s'an sozrist Eneas , qui antandi tres bien lor gas , et nequedant si s'an gardot que voiant aus l'oil n'i tornot , mais al trespas li refaisoit alcun sanblant que il l'amoit , quant n'antandoient pas a lui .
Itant pooient faire andui d'aus esgarder , de sanblant faire .
Quant il se remist el repaire , si comença a sospirer et la damoiselle a trenbler ; molt lor fu griés la departie .
Cil regarde sovant s'amie , ele tendoit sa main vers lui ; signe faisoient anbedui : l'uns ne pot pas l'altre oblïer , ne pooient lor cors oster , que l'uns de l'altre ne pansast .
N'i avoit cel qui rien dotast , ne il d'ele , n'ele de lui , qu'il ne s'entramassent andui .
Les trives faillirent a tant , temolte ot an la cité grant ; il n'orent soing de plus atendre , vint mile vont lor armes prendre , prennent halbers , lances , escuz .
Li rois Latins s'an est issuz , et feisoit toz ses deus porter desor cui devoient jurer cil qui combatre se devoient , issi com porparlé l'avoient , qu'il n'i avroit nul altre plus ne mes Eneas et Turnus ; altres ne s'en entremetroit , ne mes d'esgarder qui veintroit .
Turnus estoit toz desarmez et fu desoz Laurente es prez ; son destrier fist traire aprés soi , porter ses armes , son conroi ; Eneas vint de l'autre part , a cui merveille sanblot tart que il aüst pris ou perdu .
Li Troïen i sont venu ; [ les montaignes reflanbioient de lor armes que il portoient .
] Li rois Latins fist lo champ faire , ensus les a faiz toz retraire et lo cerne bien eslargir , et puis a fait a toz benir ne s'an move nus d'aus por rien que il voie , ou mal ou bien .
Un paile ot estandu el pré ou li deu furent aporté et les idres ou il creoient ; de desor aus jurer devoient Turnus et Eneas andui .
Li rois et si baron o lui desraisnoient lo sairement , cil qui jurat premierement .
Lavine fus sus an la tor , ou el demenot grant tristor de son ami , que ele voit qui pres de soi combatre doit .
Ne set coment l'an avanra ; angoissose est , grant peor a ; an son corage a esgardé et bien fermement proposé , se Eneas i est ocis o par son enemi conquis , qu'el se laira por soe amor cheor aval jus de la tor : ja anprés lui ne vivra ore .
Molt se demente et molt plore et toz les deus sovant reclaime qu'il garissent celui qu'ele aime .
" Molt ai " , fait ele , " eü mal sens , ne sui mie de bon porpans , quant mes amis ne a ma manche ; il an ferist mialz de sa lance ; ou se li eüsse anvoié ma guimple , bien fust anploié , molt an tranchast hui mialz s'espee , Turnus an receüst colee .
Porpansee me sui trop tart ; avoir deüst de moie part un antresoing a son besoing ; mais se il a de m'amor soing , ci me verra a la fenestre , molt an devra plus hardiz estre .
" Ançois que nus d'aus s'i armast , ne que sairemant i jurast , mostre Eneas sa raison ; tolt soi li rois et li baron : " Seignor , mon droit mostrer vos voil que nel m'atornoiz a orgoil que par force voille conquerre autrui enor ne autrui terre .
De ci fu mis ancestres nez , qui Dardanus fu apelez ; de ceste terre s'an ala , en la nostre s'edefia .
Molt fu forz hom et molt vesqui .
De son linage Tros issi , qui fonda Troie et le donjon , et qui li anposa son nom ; mes peres fu de son linage .
Molt dura Troie an grant barnage , desi que li Greu la conquistrent .
Li damedeu d'iluec me pristrent , ça m'envoierent el païs dunt mes ancestres fu naïs ; otroiee m'ont tote Itaire , qui fu mon aire et mon besaire .
Quant arivai an cest païs , mes mesages al roi tramis , que me consantist an sa terre : ne li sordroit ja par moi guerre .
Il me manda soe merci que bien saüsse ce de fi que la terre m'otroieroit , o sa fille la me donroit .
Isi la claim , venuz sui ci toz prez de desraisnier issi .
Ge voi que Turnus la chalenge ; soit bien seürs , com puet s'i prenge , se ge i sui vencuz ne morz , que mes fiz o tot son esforz segurement s'an alt ariere ; n'i ait mal an nule maniere ; sanz nul regart , sanz nule dote s'an tort ma compaignie tote .
Et se ge puis celui conquerre , qui me desforce ceste terre , bien vos promet " , fait il al roi , " tant com vivroiz , que ja par moi ne seroiz descreüz de rien : vostre terre maintenez bien , mes donez moi a une part o vostre fille , par esgart , ou faire puisse une cité ; aprés vos aie l'irité .
" Li rois et cil qu'iluec estoient bien l'aseürent et otroient que , s'an bataille est lo jor morz , Ascanïus o son esforz s'an puet aler tot quitement a Montalban seürement ; un mois , se il vialt , i sejort , d'iluec avant plus n'i demort .
Andementiers que il parloient , icele fin qu'il devisoient , uns chevaliers de la cité oï que il ont porparlé ; vint as autres , se lor a dit : " Molt nos poons prisier petit , quant por nos toz se mist Turnus , et somes autretant ou plus que cil ne sont de l'autre part .
Molt par a ci malvés esgart ; sor un home nos somes mis ; se il i est morz ne conquis , si somes tuit an fin vaincu , a honte somes revertu ; et se vaincuz i est Turnus et Eneas alt al desus , o male gent avruns afaire , toz tens serons mes tributaire .
Franc chevalier , nel dretés ja , combatons nos o çals dela , ne nos metons an tel mesure sor un sol home an aventure .
" A tant s'eslessa , se feri un Troïen , mort l'abati ; cil fu aneslopas vangiez .
Li tornoiz est recomanciez , molt an i verse an po d'ore , d'ambedous parz se corent sore , as fers des lances se descovrent , a cenz et a milliers i muerent .
Ge ne puis mie tot nomer , molt seroit fort a aconter qui i josta , qui i chaï , qui morz i fu , qui l'abati , mais molt s'entrefierent formant , il ne s'eparnent de noiant .
Li rois vit la chose meslee ; la fin qu'il avoit porparlee li estut tot an fin guerpir , si s'an comança a foïr .
Antre ses braz portot ses deus ; il nes tenoit noiant a teus qu'il li peüssent rien valoir , ne nul garant par aus avoir : an tost foïr mialz se fiot que en ses deus que il portot .
Eneas fu toz desarmez , vit que li plez estoit meslez , molt li pesa , dolanz an fu ; a son col pandi son escu , cele part point isnellement , crie et huche a sa gent que il se traient tuit an sus et que n'i ait mes josté plus .
Molt les blastenge et dit lor qu'il li volrent tolir s'enor , qui ont la parolle troblee que li rois avoit porparlee ; sa bataille li ont toloite .
Asez crie , mes po esploite ; il ne puet mes remendre atant ; il lor fait o son braz sanblant que il se traient tuit an sus , et que nus d'aus n'i fiere plus ; angoisos ert a desmesure .
Uns archiers trait par aventure , il ne visa , ne pas nel sot , el braz lo fiert , qu'il degitot , la saete ficha en l'os ; li braz enfla , sanpres fu gros , o l'autre main la fleche en trait molt duremant , lo fer i lait .
La plaie li dolut formant , mené l'an ont hastivement Ascanïus et li baron , colchié l'ont an son paveillon et anvoierent querre tost un bon mire qui ert an l'ost .
Turnus l'ot bien aperceü , molt par fu liez , quant ot veü que Eneas estoit navrez ; molt hastivement s'est armez , monte el cheval , destort l'ansoigne et dist as suens , nus ne s'en faigne qu'il ne fiere sor Troïens .
Il s'eslessa parmi les rens ; bien fiert de lance et mialz d'espee , mainte sele i a delivree ; ne li pooit nus contrester .
Enuiz seroit a aconter toz çaus qui abatu i furent , qui i ferirent , qui morurent .
Molt grant destruit an fist Turnus .
Uns Troïens Naptanabus li dist , par auques de noblece demostrer voloit sa proëce .
" Vassaus " , fait il , " estez ariere , ne vos menez an tel maniere !
Molt nos quidez avoir sorpris et toz veincuz et toz ocis , por ce que Eneas n'i est ; ne quidez que nus s'i arest qui ne s'an fuie devant vos ; mais vos avrez afaire o nos .
Se ore estoit morz Eneas , ne nos recrerion nos pas ; se il n'i avoit chevetaigne ne mes sol moi an la compaigne , se voldroie ge tot conquerre vers vos , et la feme et la terre ; se Eneas ne venoit mes , por ce n'esterïez an pes .
Por tant com puisse armes baillier , gel vos quit ja vendre molt chier ; s'or n'iestes mestres d'escremir et bien ne vos savez covrir , ja ert molt tost venjance pris de noz homes qu'avez ocis .
" Naptanabus lo parler lesse , point lo cheval , vers lui s'eslesse , o molt grant ire lo requiert , desor l'escu doré lo fiert ; la lance s'an escolorja , qu'il nel fandi ne nel perça ; onc n'i forfist rien l'alemelle , ne Turnus ne mut de la selle .
Il refiert lui sor son escu que tot li a frait et fendu , et lo hauberc a desmaillié ; parmi le cors li met l'espié et l'ansaigne jusqu'as penons : mort lo trebuche des arçons .
Turnus lo voit tot froit a terre , et dist : " De vos n'avrai mes guerre , par vos ne serai mes conquis , vos me lairoiz tot le païs , ploin pié ne demi n'en avroiz , ne mes sol tant ou vos girroiz ; livré vos ai vostre peture asez a eschasse mesure " .
Endementres qu'il se combatent et s'antrocïent et abatent , Eneas fu el paveillon ; Ascanïus et li baron environ lui plorent forment , peor avoient de lor gent et d'aus meïsmes molt graignor ; el tref demoinent grant dolor , dïent que tuit sont mort et pris .
Uns molt buens mires Iapis i est venuz et vit la plaie , santi lo fer , molt i essaie , savoir se traire l'an porroit ; nel pot avoir an nul androit o tenaille n'o ferremant , et Eneas crie formant .
A sa male li mires vait , prent une boiste , si a trait del ditan , se l'a destempré , boivre li fist ; quant l'ot passé , la saiete s'an est volee et l'espalle sanpres sanee ; aneslopas toz sains refu .
Li ditans est de tel vertu et li chevros a tel nature , quant navrez est , tot a droiture cort al ditan , a sa mecine ; soit de foille , soit de racine , des qu'il en a lo col passé , si a son mal tot resané , et quant li fers li est el cors , par cel l'an estuet voler fors .
Eneas fu toz resenez , molt hastivemant s'est armez et fist crïer par tote l'ost que tuit viegnent a lui molt tost ; n'i ait garçon ne escuier qui n'i viegne traire ou lancier .
Molt ert grant mestier a sa gent ques secorust hastivement , car Turnus les aloit veincant ; por po ne sont tuit recreant : en la fuie les avoit mis , toz les quidot avoir sorpris ; si eüst il hastivement , quant Eneas vint o grant gent , ses fist ariere resortir .
Tost an i firent mil morir , an la fuie les ont tornez ; donc s'est Eneas escrïez : " Or i ferez , franc chevalier , ja vos poëz tres bien vangier , torné sont a desconfiture , d'aus esparnier ne aiez cure .
" Donc i fierent de maintenant li Troïen ; cil vont fuiant , car ne poënt vers als deffandre .
Eneas ne volt pas antandre a çals ferir qui vont fuiant , mais par lo chaple vait querant se il verroit son enemi .
Mais Turnus se destornot si , ne voloit cele part aler ou il lo cuidast ancontrer , car bien apertemant veoit que del tot li mesavenoit et fortune li est contraire .
Ne set com il lo puisse faire , car molt li ert mal a foïr , n'il ne voloit ancor morir .
Eneas nel puet encontrer , qui molt voloit o lui joster ; quant voit que ancontrer nel puet , o molt grant gent d'iluec s'esmuet et vait poignant vers la cité ; set que tuit sont defors el pré , molt an a po remés dedanz ; n'i a de toz homes trois cenz ; tuit erent fors an la bataille .
Ainçois qu'Eneas les asaille , s'an volt une partie randre , li autre se voltrent deffandre ; corut sont as portes fermer et vont desor lo mur monter , nes voltrent pas dedanz coillir .
Eneas les fait asaillir et fait a als traire et lancier et eschielles al mur drecier ; donc a lo fou fait aporter , tot lo baile a fait alumer .
La cité ont cil alumee , en po d'ore est toute anbrassee .
Donc antandant au feu abatre li citean plus qu'al combatre ne al deffandre la cité ; cil defors i fussent antré , ne fust li fous ques destorbot et qui l'antree deveot ; n'i a plus de retenemant , car de deffandre estoit noiant .
Turnus a cele part gardé et vit esprise la cité ; bien sot que Eneas ventroit et que gaires ne demorroit que il avroit la cité prise : a feu , a flame l'avoit mise .
Sa gent fist a une part traire et mostra lor que il velt faire , briément les a mis a raison .
" Seignor " , fait il , " fil a baron , tant com fortune m'otroia , chascun de vos tant m'aïa , et ancore lo feïssiez molt volantiers , se poïssiez .
Li deu ne vollent , ce m'est vis , qu'aie la terre et lo païs , al Troïen l'ont tot doné , vos an seroiz deseritez .
Asez an i a mort por moi ; li deu ne vollent , ge lo croi , que nus de vos an face plus , mais tuit vos estez loing ansus .
A Eneas me combatrai , an aventure me metrai : mialz voil an bataille morir que vis recroire ne foïr .
" Tuit comancerent a plorer , quant l'oïrent issi parler , mais ne li poënt aidier plus .
Tornez s'en est poignant Turnus , vient a Laurente , qui ardoit , que li Troïens asailloit .
Turnus comança a crïer que il laissast la vile ester , ne la destroient , ne ne ardent , de loing s'estacent , si esgardent ; toz les rove ariere traire , prez est de sa bataille faire ; Eneas vialt o lui joster , viegne avant , jal porra trover .
Eneas ot que Turnus dist , molt liez et molt joios s'an fist , de tot a fait l'asalt laissier , lo combatre et lo tornoier ; quant combatre se vialt Turnus , ne vialt qu'en i muire mes nus , ne cil dedanz ne cil defors : faire lo volt par sol son cors .
Toz les a fait ariere traire et la place molt large faire et les armes totes oster : ne lor estuet de rien doter que nus autres s'i mete mes , par l'un des dous en ert la pes .
De loin s'estut tote la gent .
Sanz autre plet , sanz sairement , sanz menaces , sanz desfiances se requierent as fers des lances .
Turnus point lo destrier movant , fiert Eneas el piz devant par som la guige de l'escu ; li halbers se tint , qui forz fu , c'onques maille n'i desfausa , et Eneas se redreça , desoz la targe l'a feru .
Andui se sont antrabatu .
Molt tost resont venu an piez et unt les branz d'acier sachiez , requierent soi molt fierement .
Turnus lo fiert premieremant desor l'escu que Vulcans fist , li deus qui grant antante i mist .
Unques de cel cop n'i parut , unques nel fandit ne ne frut ; et Eneas lo referi desor l'iaume del branc forbi ; un quartier l'an a abatu ; li cols descendit sor l'escu , de l'une part l'eschantela .
Turnus lo vit , molt s'esmaia , bien voit , se cil puet recovrer et a delivre un cop giter , que tot estera de lui fait ; ne puet estre qu'il ne s'esmait .
A l'escremir sont revertu , combat soi fortune o vertu .
Au chapleïz des alemelles an vollerent mil estancelles .
Un antredos porta Turnus , fiert Eneam an l'iaume sus ; unques mie n'en esgrena , mais l'espee parmi brisa ; a terre chiet une mitiez .
Dont s'est Turnus molt esmaiez ; quant voit qu'il ne l'a don requerre l'autre moitié gita a terre , parmi le champ s'an va fuiant .
Tot trove anconbré devant , avironee estoit la place de gent ; il ne set que il face , fuiant s'an vait tot anviron , ses amis apele par non , secors et aïe lor rove ; il n'i a cel qui ja se move , toz les ont mis el convenir .
Quant Eneas lo vit foïr , a dos lo vait sivant desriere , puis li a dit an tel meniere : " Ne veintroiz mie par foïr , mais par combatre et par ferir .
Retorne toi , si vien avant .
" Eneas s'estait a itant , sa lance prist , qu'iluec gisoit , et Turnus de devant soi voit une grant roche qui ert mise por chanp boner et por devise ; o dous mains la leva de terre , lo Troïen ala requerre .
Molt li ruia de grant vertu , lez la bocle fiert a l'escu , que la pierre s'en resortit ; il nel quassa ne nel fandit , ne de cel cop rien n'i parut , ne Eneas ploin pié n'en mut .
Donc li a la lance anvoiee , de molt grant vertu l'a lanciee , l'escu li perça et fandit , parmi la cuisse lo ferit , que il chaï a genoillons , voiant sa gent et ses barons , qui si forment s'an escrïerent que tuit li bois an resonerent .
A genolz lo vit Eneas , avant ala tot son grant pas .
Turnus lo vit , qui peor ot ; quant voit que il avant ne pot , andos ses paumes li tandi , et puis li a crïé merci .
" Sire " , fait il , " a toi me rant , voiant tes homes et ta gent ; bien voient tuit que m'as vencu et tot conquis par grant vertu .
Nule deffanse n'ai vers toi , Lavine est toe , ge l'otroi , o li te les tote la terre ; ja mes par moi ne avras guerre , se tu m'en laisses vif aler ; ge ne te puis plus demander ; tes hom serai , a toi me rant .
" Donc prist son hialme , se li tant ; Eneas en ot grant pitié .
Turnus li a l'iaume laissié ; andementres qu'il li tendoit , an son doi l'anel Pallas voit , qu'il li toli , quant il l'ocist ; tot son grant duel en refreschist , quant de Pallas li remenbra ; toz taint d'ire , si sospira et dist : " Tu m'as crïé merci , tot m'as laissié et tot guerpi , cest reigne o la fille lo roi .
Ge aüsse pitié de toi , ne perdisses vie ne menbre , mais par cest anel m'en remenbre , de Pallas que tu oceïs ; el cuer m'en as molt grant duel mis : ne t'ocirra mie Eneas , mais de toi se venche Pallas .
" A icest mot sailli avant , se l'a feru de maintenant , o le branc que Vulcans forja an prist lo chief : Pallas vanja .
Morz est Turnus , tuit ont veü que Eneas avoit vencu , dont i ot noise merveillose .
La gent de Troie an fu joiose et cil dolant de l'autre part , mais nequedent donc lor fu tart , puis que lor est si avenu , qu'Eneas aient receü .
Teus sont dolant qui font samblant contenance de joie grant .
A lui se vont li baron rendre , li rois li fist anz el champ prendre de ses barons les fealtez et randre li les fermetez ; grant presse ot antor lui lo jor , tuit lo recoillent a seignor .
Il n'ala pas donc a Laurente , ainz s'an retorna a sa tante ; li rois Latins lo convoia .
Au departir lo jor noma que il espossera Lavine ; il sera rois et el raïne ; de ce fu li termes asis par lor esgarz jus qu'a huit dis Lavine ot oï et veü que Eneas avoit vencu et voit qu'il retornoit ariere .
Quide qu'il ne l'ait gaires chiere , quant il ne vait a li parler ; duel a quant el l'an voit aler , plore et gient et brait et dit : " Molt par li est de moi petit , de fol plait me sui antremise , n'a soing de moi an nule guise ; or avra par unbre de moi la terre et lo regne le roi ; se il an a tote l'enor , molt li sera po de m'amor ; s'il est seisiz de l'erité , asez me manra puis fierté , tornera moi el val desoz , il an avra les chastiaus toz .
Ge ne m'avrai de coi aidier , si me demenra grant dongier ; ou s'il m'aime ou po ou grant , toz tens m'en fera il sanblant , de grant orgoil , de grant fierté : sovant me sera reprové que de s'amor fui prinsaltiere et me tanra por noveliere ; le dongier avrai de l'amor , il an ventra au chief del tor .
- Fole Lavine , ne t'enuit , s'il vaint lo jor et tu la nuit .
- Ne m'enuit , lasse ?
Si fait voir , lo dangier an deüsse avoir ; il me deüst proier d'amer et losengier et dangerer .
- Tol , ne dire , n'est pas mesure ; femme est plus foible par nature que ne est hom por mal sofrir ; ne puet mie an son cuer tenir ; femme est trop hardie d'amer , molt set mialz hom son cuer celer .
- Par foi , cist lo ceille tres bien , car il ne li est de moi rien .
- De noiant mostreroit sanblant , quant ne l'an est ne pou ne grant .
- Ne deigna or pas ça venir ne sol garder au departir .
Li oilz est sanpres a l'amor et la main est a la dolor : la main metre la ou il dolt , la torner l'oil ou amor volt ; por ce di ge , se il m'amast al departir l'oil me tornast ; mais plus li fu d'aler ariere ; bien quit qu'il ne m'a gaires chiere .
Or li est vis , quant a vencu , que il ait tot escombatu , et bien quide avoir sanz moi l'enor ; il s'an velt faire roi .
Il ne crient gaire mon chalenge , ne ne li chalt coment qu'il prenge ; quant de la bataille est estors , bien me quide metre defors .
- Que ai ge dit ?
Trop me despoir , ice ne estera ja voir que li baron de ceste enor lo reçoivent ja a seignor , s'il ne me velt prendre a moillier ; ainz an morront mil chevalier que si soie deseritee .
An mal leu ai m'amor donee , se il me vialt boisier d'amer et si an fin deseriter .
Pou plain la deseritoison , rien ne me faut se s'amor non .
S'il ne m'an fait bien tost seüre , de ma vie n'avrai mes cure .
" La pucelle forment plorot , car de son dru forment dotot que il ne la deignast amer .
Mais il ne l'en estuet doter , s'ele seüst certaignement com il la regretot forment , com il estoit por li destroiz .
Lo jor n'avoit bien nule foiz , la nuit veillot et ert an plor et apelot lo deu d'amor et priot li molt humblement qu'il nel menast si aigrement .
Degitot soi , puis se plainnoit , soëf antre ses danz disoit : " Que ai ge fait , dolanz , chaitis , que ge si lonc terme ai asis d'avoir m'amie , de li prendre ?
Ge ne puis mie tant atandre ; le terme estuet molt abregier , car l'atandre ne m'est legier .
Plus d'un an a ore an un jor !
Qui angoisse a , mal ne dolor , molt desirre a avoir santé , et ge me sui i afolé , quant mes maus est de tel orine que n'i valt fors une mecine , que de cel ai nul respit pris .
L'amors m'angoisse molt toz dis , que ne me lait repos avoir .
Molt voldroie de fi savoir s'el se tient ancor an l'amor dont esprise estoit l'autre jor , et el resaüst com ge l'ain .
Ja m'a Amor pris a son ain ; il m'aescha de la pucelle ; puis que primes vi la donzelle , ne poi de li mon cuer oster .
Unc ne fui mes destroiz d'amer .
Molt par i a estrange chose : qui bien aimme , pas ne repose ; ge ai achaté chierement tot lo delit que g'en atant .
Molt me tarde , molt me demore que ja la bele me secore .
Or est l'ore , s'est repentue , car cuers de femme tost se mue ; portant ne fet mie a blasmer s'el se tarde de moi amer , que ne li fis prou de sanblant que de li me fust tant ne quant ; forment li ai mesfait sanz faille que sanpres anprés la bataille aneslopas n'alai a li ; mesfait l'an ai , pardon l'en pri .
Ne m'en doit porter maltalant , corroz ne ire longuement ; Amors n'a soing de longue guerre , mais qui mesfet , merci doit querre ; se l'an li moinne un po dongier , et l'an s'i lest alques proier , se li redoit an pardoner , quant an li ot merci crïer .
Molt par est bone l'acordance , quant il i a eü meslance , et molt rest grant angenemant d'amor un po de maltalant .
Corroz qui trop ne dure mie est a amor escamonie , molt l'aguise et anasprist ; quant uns des amanz se marrist , molt valt aprés l'acordemant : ce est uns renovelement ; mes valt uns sol baisier aproef que ne feisient devant nuef : se n'estoit l'ire et li corroz , ne seroit si buen ne si proz .
Qui torment a eü an mer , plus se fait liez a l'ariver que s'il l'avoit seürement passee sanz altre torment ; quant a eü peor de mort , se li plest molt , quand vient a port ; si fait amor ; molt plaist forment anprés un po de maltalant .
Bien l'en conois droit a m'amie que el s'an soit un po marrie , car grant desmesurance fis que demenois ne la requis , quant la bataille fu finee ; male amistié li ai mostree , bien lo conois que tort an oi .
Noalz fis puis , se noalz poi , que ge pris terme si lointaing ; s'il m'en poise et ge m'en plaing , c'est a bon droit , car ge mesfis que a otaive jor an pris ; il me peüst trop loin sanbler sol a demain a demorer ; molt est bien droiz que m'en repente , se mal an ai , que plus an sante .
Unques puis ne m'en repenti , del terme qu'otroiai issi , fors une foiz ; cele a duré toz tens puis , qui molt m'a grevé .
Molt me torne a grant enui , quant chascun jor pens : " ce n'ert hui que saisiz soie de s'amor " ; donc ne me puis tenir de plor .
Molt par est mal a consirrer ; tant devroie plus desirrer que li termes fust acompliz et que de li fusse saisiz .
Mais icist jor mervoilles durent , unques mes si lonc jor ne furent , ge pans qu'il an a en un trois : cist set jor valdront bien trois mois .
Li firmamenz ne puet torner , molt demore a avesprer ; li solauz ne se puet colchier , mervoilles tarde a anuitier , et donc redure la nuiz tant que un enui i a molt grant .
Quant li solauz est resconsez , ainçois que il resoit levez , pens ge mil foiz qu'il soit perduz , crien qu'il ne soit ja mes veüz , car molt targe et molt demore ; ja ne quit puis veor cele ore que il reviegne ça desus .
Quant il revient , tote jor mus por esgarder et por veor se gel verroie ja movoir ; vis m'est qu'il esploite molt poi .
Mal esciant et fol sens oi c'onques cest respit otroiai ; a buen droit est ce que ge ai et a noalz me pot torner ; tost ai veü uns tens müer .
Quant peüsse prendre m'amie , donc mis ge terme ?
Ne fis mie , bien tost me porroit esloignier : il nuist sovant a porloignier chose , quant ele est aprestee , car an po d'ore est tost müee .
Ce face l'an que l'an puet faire : tost torne un respit a contraire ; tot peüsse avoir esploitié , por droit noiant fu respitié ; se fusse or toz aseürez , si eüsse mes volantez , ne me fust or noiant si fort , ainz eüsse si bel deport .
Qui bien puet avoir et il lait , droiz est que tote honte an ait .
Ce dont peüsse estre saisiz atan ancor , si'n sui marriz ; issi an sui an grant dotance ; an tel leu ai veü fiance ou l'en falt tost , quant vient al prendre .
Sofrir m'estuet ore et atandre ; il i a molt , n'en puis or mes ; tot an peüsse or estre a pes ; de son prou s'estort l'en sovant ; si sui ge faiz , molt m'en repent .
" Eneas ert an grant freor , granment par desirrot lo jor que il devoit s'amie prendre , molt li enuie a atandre , et a li restoit il molt tart .
Chascun le voloit de sa part ; angoissos erent antretant .
S'altres set jors durast avant li respiz d'aus dous asanbler , a l'un l'esteüst comparer , ou bien tost en mesavenist a anbedos , se devenist .
Quant vint al terme qui mis fu , c'a grant poine orent atandu , li rois ot ses amis semons et mandé ot toz ses barons .
Contre Eneas est fors issuz ; a grant joie fu receüz , a Laurente l'an a mené , voiant als toz l'a erité de son realme , de s'enor ; tot li a otroié lo jor que il sa fille a esposee .
Grant leece i ot demenee , molt i sonerent istrumanz , molt i ot esbaniemanz .
Eneas fu a roi levez , a grant joie fu coronez , et fu coronee Lavine : rois fu d'Itaire et el raïne .
Unques Paris n'ot graignor joie , quant Eloine tint dedanz Troie , qu'Eneas ot , quant tint s'amie en Laurente ; ne quida mie c'onques deüst avoir nus hom an tot lo mont tant de son bon .
Et Lavine requidot bien que nulle femme n'eüst bien fors li sole ; ne pooit dire nule chose qui fust a dire , qu'ele n'eüst tot acompli .
Quant li reis l'ot de li saisi et el de lui , se fist molt liee ; la feste fu molt esçauciee ; les noces durerent un mois .
De sa terre esgarda li rois del mialz une molt grant partie , la ou Eneas l'a choisie ; an son vivant li otroia .
Tote la terre li dona , que sire an soit aprés sa mort , sanz ce que nus l'an face tort .
Eneas ot le mialz d'Itaire , une cité comence a faire , bons murs i fist et fort donjon .
Albe mist a sa cité non ; molt par fu riche , molt fu granz , ses anpires dura molt anz .
Longues l'a Eneas tenue , puis est an sa main revertue tote la terre al roi Latin , et quant il rala a sa fin , Ascanïus regna aprés , et puis fu si com Anchisés a Eneas ot aconté an enfer , et bien demostré les rois qui aprés lui vendroient , si com il dist que il nestroient : l'un avant l'altre ansi sont né , com a son fil l'ot aconté .
Molt furent tuit de grant pooir et descendirent d'oir an oir , desi que nez an fu Remus , de cel linage , et Romulus ; frere furent et molt fort home .
Cil firent la cité de Rome , que Romulus li anposa son nom , que primes li dona .