Bien sacent tot cil ki  et ki  ki cest escrit veront et oront que li eskievin de Sa Brisce , ki les  et les rent des povres ont a warder , arenterent a Felipon Mousket et a son oir par .vj. d. blans u flamens de cens a le Sain Remi et .v. sols a deus tiermines l'an si com le Candeler et fieste Saint Piere entrant aoust , le siste part devant et derier de le  de piere ki fu Wibiert de Maude , borjois de Tornai , qu'il dona as povres por Deu quant il moru .
La fu a cest a com eskievins Nicole Cars de Vake , Wibiers de Morelporte , Nicole li Borgnes , Jakemes Warisons , Jehans d States , Jakemes de Vilers , Ades Parlemens .
Tot cist i furent com eskievins .
Apriés , cierte cose soit que frere Soh de Maroi et li consaus de se maison arenterent a Felipon Mosket et a son oir par .iv. d. de cens blanc u flamenc a le Saint Remi et sols .i. d. mains , a ces deux tiermes ki devant sont dit , tele partie com mestre Jehan de Maude estoit eskeuwe en le maison son pere devant et deriere , qu'il lor avoit donee por les armes d'aus .
Et par devant ces eskiev ki sont dit fu fes cis otroi d frere Sohier et son conseil a Phelipphon Mouschet .
Encor soit ciertainnement seu que mestres Jehans de Maude , canon de Tornai , si arenta a Felipon Mouschet et a son oir , par .vj. d. blans u flamens de cens a le Saint Remi et .xiiij. sols par an a ces deus tiermines ki dit sont , tele partie com a l'enfant se sereur , qu'ele eut de Jehan Bilehet , estoit eskeuwe , dont il estoit bailles et warde , de le maison de piere ki nomee est .
Por ço q'il n'avoit son age et por le miols de l'enfant le fist .
Et fu cierkemanee li maisons et li cors deriere par ces eskievins ki dit sont et demora li cors em pais a le maison de piere .
Et çou reconeut mestre Jehans devant deus eskievins Nicolon Colemer et Simon de Vaus .
Et cist le recorderent devant lor compaignons Wibiert de Morelporte , Jakemon de Vilers , Rogier de Maude , Huon le Fort , Mahiu Biec d'Anette .
Tot cist i furent com eskievin .
Et por ço que ço soit ferme cose et estaule , si en fu fes cis escris et livrés en le warde des es , l'an del Incarnation Nostre Seigneur Jesu Crist .M CC XXXVI. , el mois de ma .
Je , Bouchars de Avesnes , fais conossance a toz ceus qui ces lettres verront et orront que je ai vendut bien et loiaument a l'eglise de Moustereul treze livres de parisis a penre chascun an et a toz jors de feste Saint Martin qui est er mois de novenbre , a deniers que je ai er winaige de Guise ; et ces .xiii. livres devant dites vendi je a l'eglise par mi deus cens livres de parisis ; et si conois que ces deus cens livres de parisis ai je eus et loial paiement et entier li eglise devant dite m'en a fait ; et je ai fiencé de ma main toute nue cest vendaige a tenir et que li eglise par mi ne par mes oirs , a mon pouoir , ne sera destourbee que au jor qui i est mis n'ait entierement ces .xiii. livres devant dites ; et mi dui fil Jehans et Bauduins ont loet cest vendaige et fiencié de leurs mains toutes nues a tenir et que li eglise par aus ne par leur oirs , a leurs pouors , ne sera destourbee que au jor qui i est mis n'ait entierement les .xiii. livres devant dites ; et je et mi fil et leur oir de cest vendaige devons a l'eglise devant dite porter loial garandise en contre toz ceus qui a jor et a droit en vorront venir ; et cis vendaiges est fais par le los de mon frere Watier , signeur de Avesnes , qui sires est dou fié et de cui fié cil denier muevent .
Et , por ce que ce soit ferme chose et estaule a toz jors mais , je ai fait seeller ces lettres de mon sel en tesmoniage de verité et dener a l'eglise devant dite .
Et ce fu fait er tens que li Incarnations couroit par mil et deus cens et trente set ans , er mois de mars .
Je , Bouchars d'Avesnes , fas savoir a tous çaus qui sont et qui a venir sont que je ai vendu a l'eglise de Mousteruel l'abbeie trese livres de paresis a prendre a tous jors d'an en an a mes deniers que je ai au winage a Guise , a rendre chascun an a feste Saint Martin en iver ; et ce vendage mes tres chiers sires mes freres Watiers , sires d'Avesnes , a me requeste et a le requeste de mes hoirs Jehan et Bauduin , a loet et otriet si cum mes sires de cui je tieng tout ce que je ai au winage devant dit en fié et en houmage lige ; et s'il avenoit que li denier devant noumé ne fussent rendu a l'eglise devant dite au terme qui deseur est dis , mes sires mes freres qui devant est noumés , par men assens et par men los et par l'assens et par le los de mes hoirs qui devant sont dit , sans mesfaire ne envers mi ne envers mes hoirs porroit saisir le fié en se main cunme sires et tenir dusque atant que li eglise devant dite seroit païe entierement des trese livres de paresis qui deseur sont noumé .
Et por ce que ce soit ferme chose et estable , je ai ces letres denees a men seigneur men frere seelees de men sael .
Ce fu fait l'an de l'Incarnation Nostre Seigneur mil et .CC. et trente set , ou mois de mars .
Jou , Watiers , cevaliers , sires del Caisnoit , et jou , Ewras , castelains de Leuse , faisoumes a sawoir a tous çaus ki sont et ki a venir sont ki cest escrit veront et oront k'entre mi , Watier , segneur del Caisnoit , et ça de le glise de Saint Nich  Prés d'encoste Tournai avoit un content et un estrit de leur escluse et de leur ventaile et de leur conduit et del recet del'eue del moulin de Lanbrechies .
Longement avoit duret li c et li estris , mais par le consel de sages houmes et de boines ge est pais fourmee et est entre mi , Watier , segneur del Caisnoit , et çaus de le glise devant dite , en tel maniere ke , tout ensi ke le glise avoit maintenut lor eue , lor escluse , lor ventaile et le cours del'eue et le conduit , k'il lour demeurje iretaulement par le tiesmoignage de le cartre ki fu faite par l'asens et par le volenté de mes ancisseurs , ki bien pooir i avoient de çou faire , et si fu fait devant ceste cartre bi a  deus ans u plus .
Et cele meisme cartre avons nous oïe et veue nouvielement ens el praiel encoste le glise Saint Nicholai des Prés deviers le gardin , jou , W , sires del Caisnoit , et Ewra li castelains de Leuse et Stie ,  de Leuse et autre  .
Et par ces raisons et cele cartre recounois jou , Watiers , sires del Caisnoit , ke c'est li dro de çaus de le glise devant dite el tiesmoing des eskievins de le poestet si coume Hesselin Gerart de Coupegnies , Hadon de Viheries et Hadon le Carpentier et Robuet de Gaureng et Ewrart , le cas de Leuse , Stieven , le maieur de Leuse , Colart de Vihe , le maiieur , Jehan Roussiel de  , Haniske d'Ang et  preudoumes assés de cele poestet et d'autres .
Pour chou ke ciste pais soit ferme et estale a tous jours mais ke par  de gens ne par eslongement de tans n'i ait jamais ke  se bien non end est fais cis escris et ceste car .
S'i ai pendu , jou , Watier , mon saiel et li castelains de  le sie en tiesmoignage de le pais .
Ce fu fait l'an del Incarnation Nostre Segneur mil et deus cens et trente et wit ans , el mois d'avril , devant le moutier de Ramecrois dalés le puch .
Je , Hues de Casteillon , cuens de Saint Pol et de Blois , et je , Marie sa feme , contesse de Blois et de Saint Pol , faisomes a savoir a touz ceus qui sunt et qui venront que nostres sires nostres peres , Gautiers , sires de Avesnes , a doné et otroié a mon seignor Bochart de Avesnes , son frere , et a ses oirs Jehan et Bauduin , heritablement , Estreuem et totes les apandances et si lor a assené , au devant dist Bochart et a ses oirs devant diz , trois cenz livres de blans chascun an , a pramdre heritablement an sun winage de Avesnes , es forages , es tonliz , es estelages , es deniers de la hale et es apartenances do winage , des premiers deniers qui vanront au winage et aus apartenances et aus choses devant dites ; et si comance la prise do winage et des choses deseur dites chascun an le jor de feste saint Jehan Decollace ; et si peut li devant diz Bocharz metre son sergent por reçoivre le winage jusques a tant que il oit receues les trois cenz livres devant dites contanment par le sergent nostre seignor nostre pere ; et cil dui sergent doivent fere fëauté de conter loiaument ; et se il avenoit que nostre sires nostres peres acensesist son winage , cil a cui il l'acensiroist fineroit au gré do devant dist Bochart des devant diz trois cenz lb. ou il i metroit son sergent tant que li denier devant dist fusseint receu par loial conte par le sergent nostre seignor nostre pere et par le sergent do devant dist Bochart ; et si a doné nostre sires nostre peres au devant dist Bochart la moitié do winage de Boloigne ; et an tel maniere com ci devant est dist do winage de Avesnes an pramdra li devant diz Bocharz cent livres au winage de Lamdercies , et au winage de Guise trois cenz livres tot an tel maniere com il est dist do winage de Avesnes ; et si a doné nostre sires nostre peres au devant dist Bochart tote la terre que mesires Guiz , ses freres , tint dela la Haye de Avesnes , ainsint com il la tint ; et si a quité a icelui Bochart et a ses oirs toz les homages qui meuvent de la terre de Estruen ; et se li winage des trois leus devant diz ne valoient cel asenement qui est diz , nostres sires nostre peres et si oir est tenuz au parfere se il ne decheoist par conmune guerre ; et par ces choses qui ci devant sunt dites a li diz Bocharz et si oir Jehans et Bauduins quité a nostre seignor nostre pere et a ses oirs tote la terre qui lor vient de par lor pere et de par lor mere , c'est a savoir a moi et a Marie , ma feme , et a ses oirs ; et se l'a quité cil Bocharz an la cort des seignors ainsint com droiz l'a anseigné ; et nostres sires nostre peres li a cele terre asegnee si bien fetement com droiz et corz l'ont anseigné ; et ces choses devant dites avons loees et otroiees .
Totes ces choses devant dites tient li devant diz Bocharz de nostre seignor nostre pere an fié et an homage lige .
Et por ce que ce soit ferm et estable , nos avons ces letres seelees de noz seaus .
Ce fu an l'an de le Incarnation Nostre Seignor .M CC XXX VIII. , ou mois de març , le mardi amprés mi quaresme .
Jo , Ostes , sires de Riuant Wes , faich savoir a tous chias ki sunt et ki venront ke tele est li pais entre moi , d'une part , et l'abeit de Bonesperance et le covent , d'autre , d'endroit l'aluet Saint Foyllien ki est ens la parroche de Corcelles , dont plais astoit entre moi et iaus , ke des bos conmuns dont il avoient en lor part de .xxvi. les .v. encontr moi , que jo lor enn'ai d'une part delivreit et fait aboneir bien par maeur et par eskevins .Ixii. boniers quittemen .
Por le partie des conmuns bos dunt il avoient de .xxvi. les .v. lor a je rendunt .lij. boniere mesureis d'une part .
Et , por le entrepresures qu'il disoient ke jo avoie entrepris et trait au mien endemene , se lor en a je rendut .viij. boniere .
Et por chiaus de  et por chiaus de Mostiers et les autres parchoniers fors chiaus de Ravie , de que jo ne me melle mie , lor en ai rendut .ij. boniere .
Et ces .Ixij. boniers lor a je aboneis tous en une pieche , les queis il d tenir frankement com lor aluet et maintenier si com il vorrunt et justicier le doient et puent frankement com lor franch aluet sens avoet et sens nul signeur terrien a reis de cho ke , se il ville i faissoient , li sires de R Wes avuoés seroit de ces honmes .
Et si volons c'on sace ke , tant com il vorrunt maintenir ceste lor partie en bo , tant i aront cil de la parroche de Corcelles teil usuaire com il avoier i suelent , sauf cho que il en paieront tele rente com il i a a l'abeit et au convent de Bonesperance , si com de .xxvi. les .v. de quant il ist des communs bos .
Et , s'il avenoit ke cil  ce bos sarteir ne metre a terre , faire le puent sens calenge , si com le lor , as usages et as coustum et a le loi de  et li home ki dit sunt , d'enki en avant aprés le sartage , quitte doient estre de cel selvage tant co a le partie de le glise ki dite est .
Ne , aprés ce sartage , jo ne mi oir ne mi home ne usage ne autre droiture reclameir n'i  et faire le doit tenir li sires de Riuant Wes en pais et quittement le glise ki dite est de tous ses homes et de tous ses hostes et de tous chiaus que li glise li a enscangiés par ceste pais , ki sunt et ki seront si justiçable , sauf cho que , par cho , ne ne poons ne ne devons demander , ne nos ne li signeur de Riuant Wes ki aprés nos venront , ne signerie ne justige .
Et , se jo et mi oir ne le faisoient si com dit est , li sires de Hainau le doit faire tenir le glise devant dite en bone pais , si com dit est , et de mi et de mes ostes et de mes homes .
Et se puent ens en lor partie de ce bos metre lor propre garde et avoir le forfait de lor bos et as rentes rechoivre ki issent de ce bos a jor c'om paier les devera , si com de .xxvi. les .v. que li glise i doit avoir , et a l'avenant des amendes se eles i eskeoent .
Et , s'il avenoit que il en cel liu voisissent faire ne cort ne maison , faire le poroent quittement si com sor lor franc aluet et metre lor freres u lor mai , gent del siecle si com accensiseurs u moituiers .
Ne en cele cort ne en cele maison ne en tous les lius de cest parchon ki dite est , se forfais i avenoit , il le poroent justicier et deveroent .
Et , se volentés ne consaus lor pr ke il  terrien vosissent apeler a cho justicier , autre n'i poroent apeler que le segnor de Hai u moi u mon oir et , le queil qu'il i apelaissent , por cho ne seroient il mie tenu de rapeleir ne l'un ne l'autr autre fois por cho justicier , s'il ne voloient .
Et si volons c'on sace que por le justice de ce bos dunt jo me delais et po quatorze boniere de terre et por un bonier de terre ke mes peres lor laissa por mon otroi en ausmone , ki tient a ces quatorze boniers que jo lor ai doneit tenant a ce bos , par dit de preudomes en cui nos no mesimes , si com mon segnor Oston de Montegni , mon segnor Williame de  et frere Robert , le provost de Bonesperance , m'ont il rendu tous lor masuiers et tous lor ostes et totes les  et totes les droitures que cil masuier et cil oste lor devoent que il avoent de par Saint Foyllien , sauf cho que il retienent tous lor endemenes en terres , en bos , en preis et les rentes de tous les bos communs , si com de vingt six les .v. en totes choses ki issent de ce bos , ki muevent del aluet Saint Foyllien , si com dit est devan .
Et cho me doient il warandir de chiaus de Saint Foyllien de Fosses jusqu'a droit .
Actum anno Domini .M CC XXXIX. , mense julio .
Sacent tout cil qui cest escrit verunt que nos , li eglise Sainte Waudrut de Mons , je , Thumas , cuens de Flandres et de Hainau , et je , Jehane , se feme , contesse , et je , Lioniés , castelains de Brossele , avons ordené par no comun assens que tous li bos de Hal , wastines , raspailles , bruieres et toutes si faites choses qui pertienent al bos sunt et demeurent comunement a nos trois en tel maniere que li tresfons ne li bos ne puet estre partis et chascuns a le tierce part en tous les preus qui en venrunt , soit par pans u par lois u par amendes u par trués u par services u par forfais u en altre maniere coment qu'il viegnent ; ne je , Thumas , cuens , ne je , Jehane , se feme , contesse , ne cil qui aprés nos iert cuens de Hainau , ne je , Lionés , castelains de Brossele , ne cil qui aprés moi iert castelains ne poons metre en altre main , ne par fief ne par hiretage ne par don ne par vendage , ce que nos avons el devant dit bos , ne par nule altre maniere , que cil qui cuens iert de Hainau et cil qui castelains iert de Brossele ne soient tous jors tenant comunement avuec l'eglise , chascuns a tierce part prendant de tous les preus qui venrunt del devant dit bos , wastines u bruieres u raspailles en si come devant est nomé .
Et s'il avenoit qu'alcuns reclamast a ce bos et il i conqueroit alcune chose u par assente u par loi , che qu'il conquerroit va sor le comun des trois signeurs devant dis et ce ne puet raquerre nus des trois signeurs que tantost ne resoit comun a tous trois , chascun tierce part paiant del racat raisnavle et fait a bone foit et chascun tierce part preus prendant .
Encor , ne nos , li eglise , ne je , li cuens , ne je , li contesse , ne cil qui aprés nos iert cuens , ne je , li castelains , ne cil qui aprés moi iert castelains , sens le comun assens de nos trois , parceniers , ne poons faire vile ne moulin ne vivier ne sartage es lius devant només ne chose qui soit a grevance as altres parceniers .
Et s'il avient par le comun assens de nos trois , parceniers , que oste i viegnent manoir u on i face vile u vivier u moulin u sartage u on i fuece carbeniere u miniere de quel metal que ce soit u quarriere por traire piere , tout li preut qui en venroient serunt comunement a nos trois , parceniers devant només , chascun a tierce part .
Et s'il avient chose que vile novele i soit faite , tout li preut qui envenroient , coment qu'il venissent , serunt comun a nos trois , chascun a tierce part .
Li warde del bos est comune et chascuns des trois parceniers puet metre forestier et chascuns des trois forestiers que li parcenier meterunt jurra fealté a chascun de nos trois , parceniers .
Les pans , on les doit metre en alcun liu dedens le vile de Hal nomet par le comun assens des parceniers por warder et por rendre a chascun se droit .
Encor , aprés le premiere taille del bos atendera on dis ans al mains devant le secunt taillage et , puis que on ara dis ans atendu , chascuns des trois parceniers doit querre marchans et faire vendage a bone foit ; et li quels de nos trois qui vende premerainement , ses vendages sera estaules et le covient loer les autres deus par lor chartres s'il n'ert ensi que li uns des altres deus peuist miols faire le preu comun jusqu'a vint livres de blans et dedens quarante jors de respit aprés ce que on li ara noncié le vendage .
Et chascuns de nos trois , parceniers , prendera le creant de la siue tierce part de le dete .
Et je , cuens de Hainau , por ce que li eglise de Mons , de cui li tresfons muet de ce bos , m'a acompaignié avuec li et avuec le castelain de Brossele , je et li castelains de Brossele li devons salver et desfendre de ci a droit le siene partie , cil de nos deus qui ainchois en iert requis , et por ce n'iert mie li altres quites qu'il ne soit tenus del faire .
Gieres , por ce que ces choses soient fermes et estaules a tous jors , nos , li eglise de Mons , je , Thumas , cuens , et je , Jehane , se feme , contesse de Flandres et de Hainau , et je , Lionés , castelains de Brossele , avons ceste chartre confermee de nos propres saials .
Ce fu fait sollempnelment en l'an del Incarnation Jhesu Crist mil et deus cens et trente nuef , el mois d'aoust .
Jou , Hues , scires d'Espinoi et d'Anthoing , faç a savoir a tous çaus ki sont et ki a venir sunt et cest escrit veront et or ke Wautiers d'Estainkike tenoit un fief de mi ligement en le poesté de Wames et de Maubrai .
Cel fief entirement en si ke il le tenoit de mi a il vendu et raporté en me main a oes le glise de Saint Nicholai des Prés encoste Tournai , et ce fu fait par loi et par jugement et par le dit de mes houmes .
Et disent mi houme par jugement ke il bien le pooit faire et jou bien le glise aïreter .
Et cest fief devant dit ai jou rendu et raporté entirement en le main de l'abé Jehan , ki adont estoit abbés de le maison , et des segneurs de le maison .
Et jou ai quité a le glise devant dite l'oumage del fief , sauf çou ke jou ai retenu en cel dit fief me justice et me segnourie .
Et disent mi houme , par le conjurement de mi et par jugement , ke li glise end est bien aïretee si ke dit est devant .
Et pour çou ke ceste cose soit ferme et estaule et k'ele soit fermement tenue de mi et de mes oirs ai jou ceste presente confermee de mon saiel .
Ce fu fait a Boucegnies en l'an del Incarnation Nostre Segneur Jhesu Crist mil et deus cens et trente nuef ans , el mois d'avril .
Jou , Hues , sires d'Espinoit et d'Antoing , faç savoir a tous çaus ki ces letres veront et oront ke j'ai dounet pour Dieu et en aumosne a le glise Saint Nicholai des Prés encoste Tournai ciunc rasieres d'avaine de rente pour faire men obit de mi et de me feme apriés no deciés , li quele rente d'avaine gist en le poesté de Wames ; s'en doit Mainsens d'Audoumeriel une rasiere del sart Geroul , Gillos de Condet .vij. havos de Houdart haie , Watiers li Sages ciunc havos au Genestroit , Maroie de Waus une rasiere au Pire .
Et pour çou ke ce soit ferme cose et estaule , j'ai ces letres confermees de men saiel .
Ce fu fait l'an del'Incarnation Nostre Segneur mil et deus cens et quarante un , el mois de mai .
Jou , Jehans , dis sires d'Audenarde , fach a savoir a tous chiaus ki or sunt et ki a venir sunt ki cest escrit veront et oront que mes tres chiers sires et peres Arnous , sires jadis d'Audenarde , laissa en sa plaine vie et en son boin estat cent livrees de terre par an et assena a prendre cascun an a Nocre et a Wakines pour rendre ses tors fais a tous chiaus ki savroient par raison que demander et la u on veïst raison et droiture del rendre ; et devisa mes chiers peres et ordena que ma chiere dame et ma mere Aelis , dite dame d'Audenarde , fust testamenteresse souverainement pour rendre les tors fais et ouvrast par le consel mon signeur Ustasse dou Rues , frere Robiert , del ordene des Precheurs , et frere Ustasce , del ordene des Freres Menours ; et devisa mes chiers peres que , quant on aroit rendus tous les tors fais c'om seroit demander et moustrer par raison , que de dont en avant fuissent les cent livrees devant dites dounees a tous jours d'an en an en aumosne as povres perpetuement la u li testamenteur devant dit ordoneroient et deviseroient ; et jou par le gré et par le los mon chier pere en Dieu Nicholon , par le gracie de Dieu vesque de Cambrai , et par l'ordenance et par la volentet ma tres chiere mere , mon signeur Ustasce del Rues et les freres deseure noumés , testamenteurs , et par le consel d'autres boines gens , otroie , gree et vuel que ces cent livrees devant dites soient et demeurent perpetuement al hospital de Lessines et vuel que li maistres pourveeres del hospital devant dit , quelcunques soit , ki mis i est et establis pour pourvir l'ospital de par mon signeur mon chier pere en Dieu Guion , par le gracie de Dieu vesque de Cambrai , soit renderes et testamenteres de ches cent livrees de terre jusques atant que li rendages iert tous acomplis et nus ne sara par raison que demander ; et , quant li rendages iert tous acomplis , jou , pour l'arme de mon chier pere , pour l'arme de ma chiere mere , pour le moie arme et pour les armes de tous mes anchissours , otroie ches cent livrees de terre devant dites al hospital devant dit , d'an en an , a prendre a tous jours perpetuement en tel maniere com chis escris devise chi aprés : quatre vins livres a Maubuege que li vile me doit cascun an a le fieste Saint Remi et vint livres a prendre es sexante livres que li vile de Fuignies me doit cascun an d'assise .
Et che ai jou juret sour sains et par ma foit fianchie a tenir bien et loiaument et warandir enviers tous homes , et a tout chou tenir oblige jou tous mes oirs sour ma foi et sour mon serment , et prich et requier a ma dame le contesse de Flandres et de Haynau si com dame souvraine qu'ele toutes ches choses ki en cest escrit sunt deseure noumees conferme et saiele de son propre saiel et destraingne mi et mes oirs a che tenir .
Et , pour chou que ceste chose soit ferme et estable et a tous jours durable et que nus ne puist aler encontre , jou en ai dounet au dit hospital ches lettres saelees et confermees de mon propre saiel .
Ceste chartre fu faite et dounee l'an del Incarnation Nostre Signeur mil .CC. et quarante et trois , el mois de jun .
Nous , Margherite , contesse de Flandres et de Haynau , faisons a savoir a tous chiaus ki ches lettres veront ke nous avons veues les lettres no chier ami et no feel Jehan , dit signeur d'Audenarde , nient chancelees ne planees ne en aucune partie cunchies , en ceste fourme .
Jou , Jehans , dis sires d'Audenarde , fach a savoir a tous chiaus ki or sunt et ki a venir sunt ki cest escrit veront et oront ke mes tres chiers sires et peres Arnous , sires jadis d'Audenarde , laissa en sa plaine vie et en son boin estat cent livrees de terre par an et assena a prendre cascun an a Nocre et a Wakines pour rendre ses torsfais a tous chiaus ki savroient par raison ke demander et , la u on veïst raison et droiture , del rendre .
Et devisa mes chiers peres et ordena ke ma chiere dame et ma mere Aelis , dite dame d'Audenarde , fust testamenteresse souvrainement pour rendre les torsfais et ouvrast par le consel mon signeur Ustacie dou Rues , frere Robert , del ordene des Preecheurs , et frere Ustacie , del ordene des Freres Meneurs ; et devisa mes chiers peres ke , quant on aroit rendus tous les torsfais c'on saroit demander et moustrer par raison , ke de dont en avant fussent les cent livrees devant dites dounees a tous jours d'an en an en aumosne as povres perpetuement la u li testamenteur devant dit ordeneroient et deviseroient ; et jou , par le gré et par le los mon chier pere en Dieu Nicholon , par le gracie de Dieu vesque de Cambrai , et par l'ordenanche et par la volenté ma tres chiere mere , mon signeur Ustacie dou Rues et les freres deseure noumés , testamenteurs , et par le consel d'autres boines gens , otroie , gree et vuel ke ces cent livrees devant dites soient et demeurent perpetuement al hospital de Lessines et vuel ke li maistres pourveeres del hospital devant dit , quicunkes il soit , ki mis i est et establis pour pourveir l'ospital de par mon signeur mon chier pere en Dieu Guion , par le gracie de Dieu vesque de Cambrai , soit renderes et testamenteres de ches cent livrees de terre jusques a tant ke li rendages iert tous acomplis et nus ne sara par raison ke demander ; et , quant li rendages iert tous acomplis , jou , pour l'arme de mon chier pere , pour l'arme de ma chiere mere , pour le moie arme et pour les armes de tous mes ancisseurs , otroie ches cent livrees de terre devant dites al hospital devant dit , d'an en an , a prendre a tous jours perpetuement en tel maniere com chis escris devise chi aprés : quatre vins livres a Maubuege ke li vile me doit cascun an a le fieste Saint Remi et vint livres a prendre es sexante livres ke li vile de Fignies me doit cascun an d'assise .
Et che ai je juret sour sains et par ma foit fianchie a tenir bien et loiaument et warandir enviers tous houmes , et a tout chou tenir oblige jou tous mes hoirs sour ma foi et sour mon sairement , et proi et requier a ma dame la contesse de Flandres et de Haynau si com ma dame souveraine k'ele toutes ches choses ki en cest escrit sunt deseure noumees conferme et saiele de son propre saiel et destraigne mi et mes hoirs a che tenir .
Et , pour chou que ceste chose soit ferme et estable et a tous jours durable et ke nus ne puist aler encontre , jou en ai dounet au dit hospital ches lettres saielees et confermees de mon propre saiel .
Ceste chartre fu faite et dounee l'an del Incarnation Nostre Signeur mil deus cens et quarante et trois , el mois de jun .
Et nous , Margherite , contesse deseure noumee , toutes ches choses devant dites , a la requeste nostre chier et nostre foiable mon signeur Jehan d'Audenarde devant dit , loons , approvons et confermons et proumetons pour nous et pour nos successeurs a faire tenir et a warandir a tous jours contre tous comme dame de la terre .
El tesmoignage de la quele chose , nous en avons ches lettres dounees saielees de no saiel .
Che fu dounet l'an del Incarnation Nostre Signeur Jhesu Crist mil deus cens et cinquante , el mois de septembre .
Ce sacent cil ki sunt et ki a venir sunt et cest escrit veront et oront que Jakemes d'Orke , borgois de Tornai , a achaté as oirs Gilion Wastebrot .ij. boniers de tiere , de plus plus , de mains mains , et si l'ont li oir devant dit werpie devant les eschievins de Cerch , en cui poesté li tiere gist , Simon de Cerch , Henri le Flamenc , Willaume des Preis , Renier Loskegnuel , Iwain de Saint Martin , Nicholon d'Aubegni et Sohier Maton ; tot cist i furent com eschievin .
Et por ço que ceste chose soit ferme et estaule , ne que nus n'en puist faire mesentendre les eschievins par alongement de tans , si en fu fais cis cyrographies et livrés en le main des eschievins dont vos avés les nons oïs , l'an del Incarnation .M CC. et .XLIIII. , el mois d'uitembre .
Jou , Jakemes , cevaliers , de Condet , sire de Bailluel , faç savoir a tous ciaus ki ceste cartre veront et oront que jou ai mise et asise me ville de Bailleuel a .xv. lb. de blans et d'artisiens casscun an a tous jors , ne plus n'i puis demander , ne jou ne mes oirs , a le vile de Bailluel ne as homes ki i mainent et manront que les .xv. lb. devant dites ; et ces .xv. lb. me doivent paier mi home de Bailleuel a mi et a men oir en cascune fieste Saint Remi , d'an en an .
Et parmi ceste covenence ki ci devant est dite doi jou le vile de Bailluel mener par loi et mes oirs et les homes ki i mainent et manront , et fianciet et juret lor ai loiaument a tenir de mi et de men oir .
Et se ne puis cose dire ne mes oirs que çou ne soit encontre me fiance et encontre men sairement .
Et s'il avenoit cose que jou defausise ançois que mes oirs eust sen aage et qu'il l'euist loet , jou ai en covent a mes homes de le vile de Bailluel que jou le ferai avoir en covent mon sengnor Eustacie dou Rues , ki oncles est a men oir , a faire tenir men oir tout ensi que me cartre le devise , que jou ai dounee mes homes de le vile de Bailluel , saielee de men saiel .
Et deseure toutes ces coses ai jou en covent a mes homes de le vile de Bailluel que jou lor donrai le cartre le conte de Namur , de qui jou tien le vile de Bailluel .
Et por çou que ce soit ferme et estable de mi et de men oir , jou leur en ai dounee me cartre confermee de men saiel .
Ce fu fait l'an del'Incarnation Nostre Sengnor Jhesu Crist mil et .CC. et .XLV. , el mois de fevrier .
Jou , Jakemes de Haynau , sires de Werchin , a tous chiaus ki ces lettres verront , salus et amor .
Nos faisomes a savoir a tous ke le maisons de Beliant a achaté et aquis .j. bounier et .j. jornel de terre , pau plus pau mains , a Jeham Kakesot , borjois de Mons , li quele est de men fief de Harvaing , et as us et a coustumes c'on vent et achate en le vile ; et de cele tenance et de chest vendage est bien me venlotés et mes otrois .
Et por chou ke ce soit plus ferme chose et estawele , jou ai saelees ces lettres de men saiel ; et ches lettres furent dennees l'an del Incarnation Nostre Seignor mil et .CC. et .XLV. , ens le mois de march .
A tous ciaus ki ces letres veront et oront , Jakemes de Condet , chevaliers , sires de Balluel , salus .
Saciés ke , conme jou et mi ancisseur presissciemes cascun an de nos honmes d'Elegnies talle de quinse livres de blans et de flamens et je demandascie a ces honmes corouees a ma volentet , les queles je disoie ke il me devoient , en le fin , par le consel de preudommes , je ai trouvet a veritet ke mi ancissceur n'i prisent plus ke quinse livres de blans a le Saint Remi et trois corouees l'an .
Et pour çou ke je ne vuel mie me tiere amenrir , par le consel de mes honmes , jou ai mise me vile d'Elegnies devant dite a vint lib. de blans et d'artiziens d'assise a le Saint Remi , a paier cascun an , ne plus n'i puis demander , par droit , d'assise ne de talle , sauf çou k'il me doivent trois corouees cascun an , a quel tierme ke je vuel , cil ki a kierue de kierue et li manouvriers de manuevre .
Et toutes ces coses devant dites ai je en couvent loiaument a tenir comme boins sires a ses hommes .
Et si ai en couvent loiaument ke je le ferai loer men oir quant il iert venus a sen aage .
Et si ai en couvent a mener le vile d'Elegnies par loi et par droit et par le jugement des eskievins d'Elegnies comme boins sires .
Et jou , Margerite , contesse de Flandres et de Hainau , faç savoir a tous ke toutes ces coses furent faites par devant mi .
Et si l'ai loet comme sires et si ai men saiel pendut a ceste cartre .
Et jou , Jakemes devandis , pour çou ke ces coses deseure dites soient fermement tenues , ai ceste cartre saielee de men propre saiel .
Ce fu fait l'an del Incarnation Nostre Segneur mil deus cens et quarante sis , el mois de octembre .
Je , Nicholes , sires de Fontaines , faç savoir a tous chiaus ki ces lettres veeront et oront que Nicholes de le Crois en Hainau , fius mon signor Charlon , tout le fiet entierement qu'il tenoit de mi a le Crois a reporté en me main par devant mes homes , se loist a savoir : mon signor Ernol de Castre , Ybiert de Boissieres , Wathier de Castres , chevaliers , Bauduin del Rues , canone de Soignies , Wathier de Nalinnes , Godefroit de le Porte , Jehan de Lerne , Jehan de le Porte , por aïreter le glise de Saint Foyllien en Carbonieres , et bien et loiaument s'en est desiretés par l'enseignement de mes homes devant dis , si que mais n'i puet ne ne doit clamer droit ; et je , le devant dit fiet , por Dieu et en asmone , ai rendu entierement et frankement a tenir a le devant dite glise , tout ensi cum li devans dis Colars le reporta en me main por le sovent dite glise aïreter , fors les homages qui movoient del devant dit fiet , que je ai retenus a mi ués .
Et ce fiet , si cum deviset est , a je rendu et quité a le glise de Saint Foyllien , en tesmain de mes homes , se loist a savoir : Gilion del Sart , chevalier , Bauduin del Rues , canone de Soignies , Godefroit de le Porte , Jakemon del Riu , Jehan de Lerne , Jehan de le Porte , Gilion Haygneret , Henri Haygneret .
Et a ce faire fu mesire Eustaisses del Rues , Williaumes de Charnieres , costres de Soignies , Gervaise de Fontaines , freres Lorens , del Temple , Wathiers Sceune , Hayllés del Piéton , Wallegrape , cum tesmain .
Et por ce que ce soit ferme chose et estauble , ai je ces lettres saielees de mon saial , et a le glise devant dite livrees .
Ce fu fait l'an del Incarnation Nostre Signor mil .CC. et quarante siet , le jor Sainte Katerine vigiles .
Je , Henris , castelains , et Sare , se feme , castelaine de Mons , a tous çaus qui verunt ces letres , salus .
Nos vos faisons a savoir que me sire Pieres de Harvaing , cevaliers , a donet en aumosne par no asens et par no los a le glise de Bethleem delés Mons .xiiij. boniers de tiere , pau plus pau mains , qu'il tenoit de nos a cens a .xiij. d. par an , el tieroir de Haverec , le quele tiere on apiele le sart Foucart ; et nos avons en covent a le glise devant dite que nos et no oier li warandirons l'aumosne devant dite ; et je , Sare devant dite , ai fiancié par foit que je encontre le devant dite aumosne ne venrai ne par mi ne par autrui .
Et , pour çou que ce soit ferme cose et estaule , je , Henris , castelains devant dis , ai fait ces letres saeler de men sael ; et je , Sare , castelainne devant dite , pour çou que je n'ai propre sael , ai fait ces letres saeler del sael l'abet de Saint Denis en Brocroie .
Ce fu fait l'an del Incarnation .M CC. et .XLVII. Sachent tout cil ki ces letres verront et oront que cum ensi fust que li maistres et li frere de le maison Saint Lasdre de Mons en Hainnau euissent plait devant les officiaus de Rains en contre Jakemart de Condeth , le fil signeur Jakemon de Condeth et dame Marien , por une aumosne que li devant dis Jakemes , peres Jakemart devant dit , et dame Maroie , mere Jakemart devant dit , avoient donnee a le maison de Saint Lasdre de Mons devant dit en lor plainne vie , ensi cum .ij. muis de dur blet a prendre au molin de Jemapis en le partie que sire Jakemes et dame Maroie devant dit i avoient , en le fin , quant il eurent molt plaidiet de l'aumosne devant dite , por enspargnier despens et travail et por avoir pais de cuer , les parties se misent en arbitres , ensi cum en l'abet de Saint Denis en Brocroie et signeur Phelippe Boutoul , eskevin de Mons , et un tierch que li doi devant dit arbitre nonmeroient u prenderoient ; le quel tierch li doi arbitre devant dit nonmerent et prisent ensi cum maistre Martin , prestre de l'Estines en le Val ; li quels maistres Martins reciut le devant dit arbitre ; et por çou fu maistre Martins pris cunme tiers que çou ert plus forte chose d'iaus .iij. que d'iaus .ij. , nient pour discorde ki fust entre les .ij. devant dis arbitres .
Et se fu li mise ensi fremee que les parties devoient tenir sor foit fiancie et sor painne de .xx. lib. de le monnoie de le terre , a rendre le moitiet as arbitres et l'autre moitiet a le partie ki tenroit leur dit de l'autre partie ki en isteroit .
Si cum ensi fust que li devant dit arbitre mesissent jor por oïr tesmoingnajes de le devant dite ausmosne et oïrent les devant dis tesmongnajes , il disent cum arbitre et sor le painne ki devant est nonmee que li devant dite maisons devoit avoir et prendre les .ij. muis de blet devant dis sor le devant dit molin et as tiermes ensi cum del jor de florie Pasque jusques au jor del blanc diues prochain .iiij. rasieres de dur blet , et .iiij. rasieres devens les .viij. jors prochains devant le Saint Remi , et iiij. rasieres devens les .viij. jors prochains devant le Noel syuvanment .
Et si doient conmencier as premieres Pasques a prendre ki viennent , et en si d'an en an as tos jors mais .
Et ce disent li devant dit arbitre selonc le vertet qu'il en avoient enquise qu'ensi devoit il iestre qu'il avoient dit et le disent osi par le volenté le devant dit Jakemart , li quels Jakemars recouneut devant les devant dis arbitres que li aumosne avoit estet ensi faite que li maistres et li frere de le maison devant dite le demandoient et ensi cum li arbitre avoient dit .
Et parmi çou , il s'asenti bonnement au dit des arbitres devant dis , sauf çou que li devant dit maistres et frere clanmoient Jakemart cuite de tos arierages et de tos despens , et Jakemars osi , devant dis , clanmoit cuite le maistre et les freres devant dis de tos plais et de toutes quereles et de to despens de dont an ariere .
La fu li devant dis abbes cum arbitres et pendi se saial a ces letres , et Phelippres Boutous cum arbitres , li quels Phelippres pria le doien Rohart de Saint Germain qu'il li prestat se saial por çou qu'il n'avoit point , et il si fist ; et s'i fu maistre Martins , prestres de l'Estines en le Val , ki osi pendi se saial a ces letres cunme tiers arbitres ; et s'i fu me sire Williaumes del Marchiet , chevaliers , cunme sires de le devant dite aumosne , li ques Williaumes eut en convent qu'il le feroit ens venir cunme sires se li maistres et li frere de le ma devant dite avoient des paiemens devant dis point de defaute , et si loa l'aumosne cunme sires ; et s'i fu me danme Ide , se feme , fenme mon signeur Williaume devant dit .
Et cis Williaumes pria le devant dit abbet qu'il li prestat se saial pour çou qu'il n'avoit point , si le pendist a ces letres .
Et s'i furent molt d'autres bonnes gens si cum dans Watiers , chapelains le devant dit abbet , et Selevestres , chapelains de le devant dite maison , et Robiers li Fevres , jurés de Mons , et autres bonnes gens .
Ce fu fait et ordenet el mostier Saint Germain de Mons en Hainnau , devant l'autel Saint Jaukeme , le deluns devant le fieste Saint Piere en le Cheiere , el mois de fuvrier , l'an de l'Incarnation Jhesu Crist mil et .CC. et .XLVII .
Giles , sires de Roucheforth , et damme Julianne , me femme , faisons cognisance a tous chiaus ki ces lettres veeront et oront que nos avons vendut a l'abbet et au covent de Saint Foyllien delés le Rues , .xviij. ans , tout le doaire damme Julianne , me femme , ensi cum ele est doee de le Crois en Hainau , fors le moitiet del grant vivier et le grant cambre de le maison .
Et se nos ne volons manoir en le cambre , il nos doient porvir de une maison honeste en le ville de Crois , et li cambre est leur , et toutes les fois que nos serons a le Crois , nos poons faire pessier el fosset delés le maison .
Et si nos doient vuet fourage por nos chevakeüres .
Et nos lor devons ce doaire garandir et conduire de toutes choses , fors de commune guerre et de commun tempest et de commun feu , par le loi del païs .
Et por ce vendage , li abbes et li covens de Saint Foyllien devant dit nos doient .iiij. vins lib. de blans chascun an , u paresis .xij. por .xiij. blans , a paier a trois termes : .xx. lib .
a le Tos Sains , .xxx. lib. a le mi quaresme , et .xxx. lib. a le Saint Jehan Baptiste .
Et s'i defaloit de damme Julianne , me femme , dedens ces .xviij. ans , li eglise devant dite est quitte de tous ces covens devant dis enviers moi , fors que de ce qu'il avroient rechiut en cel an el queil elle defauroit , dont il me deveroient a vaillant qu'il avroient repris en cel an .
Et ces covens a me damme Julianne en covent a tenir a le eglise de Saint Foyllien par mi les .xviij. ans , et sot paienne de .iij. cens lib. de blans , qu'il li puelent demander de bone dette et loial , se ille ne tient ces covens si cum il deviset sunt .
Et por ce que ce soit ferme chose et estauble , je , Giles , sires de Rocheforth , lor ai livrees mes lettres , saielees de mon saial .
Ces lettres furent donees l'an del Incarnation Nostre Signor mil .CC. quarante et .VIII. , le jor Saint Piere aost entrant .
Sacent tot cil ki or sunt et ki a venir sunt que je , Bliars , abbes de Bucillies , et je , Flores , abbes de Vermans , et je , Giles , sires de Roucheforth , fumes present a Bucillies , dedens l'abeïe la u me dame Julianne , femme mon signor Gilion de Roucheforth , eut en covent a tenir loiaument al'abbet et au covent de Saint Foyllien delés le Rues mon signor Eustaisse tous les covens ensi cum il sunt saelet del saial mon signor Gilion de Rouchefort d'endroit le doaire qu'il ont achaté a mon signor Gilion de Rouchefort et me damme Julianne de le Crois , par mi .xviij. ans , del tout en tout , ensi cum ele en est doee et escrit est ens es chartres .
Et se me damme Julianne de le Crois en Hainau , par sa volenté u par mavais conseil , ne voloit tenir al'abbet et au covent de Saint Foyllien devant dit ces covens si cum deviset sunt , par sa plaine parole ille s'est oblie an viers iaus de .iij. cens lib. de blans , qu'il li puelent demander , et ille en est tenue del paier a l'abbet et au covent de Saint Foyllien , et a se requeste .
Por ce que ces covenances soient fermes et enstaubles , nos avons pendus nos saiaus a ces lettres , et si lor avons livrees saielees de nos saiaus .
Ces lettres furent faites et donees l'an del Incarnation mil deus cens et quarante .VIII. , le premier jor d'aost .
Je , Nicholes , sires de Barbechon , fach a savoir as tous chiaus ki or sunt et ki a venir sunt que Colars de le Crois en Haynau a donet por Dieu et en ausmosne a le eglise de Saint Foyllien delés le Rues tout ce qu'il tenoit a le Crois en Haynau en fieth de mi , et dont il astoit mes hom , se loist a savoir le haute justice et toutes autres choses qu'il tenoit de mi , et riens il n'i a retenu ; et je , Nicholes , sires de Barbechon , de cui Colars devant dis tenoit ce fieth , l'ai greet et loet cum sires de ce fieth a le eglise devant dite , bonement et en pais , a tenir as tous jors entierement , ne riens n'i ai retenu .
Et en tel maniere je li ai loet et otroiet a tenir que li eglise ki dite est i puet metre et apeller a avoeth cui que ele vuet , tout a sa volenté , et aïreté en ai le eglise devant dite par le dit de mes homes et le loi del païs , se loist a savoir ces homes ki chi sunt escrit : mon signor Gobiert de Bercillies , mon signor Wathier de Castre , Jehan Porcial , Colart de le Haye , Thieri Billon , Mahiu de Goï , Jehan de Goï .
Et por ce que ceste aumosne et ces choses soient fermes et estaubles , je en ai donees mes lettres a le eglise devant dite , saielees de mon saiel .
Ce fu fait l'an del Incarnation Nostre Signeur mil deus cens quarante .VIII. , el mois de septembre , l'en demain de le Nativitet Nostre Damme .
Jo , Watiers del'Ausnoit , cevaliers , faç savoir a tous cials ki ces lettres veront et oront que jo ai loet et otroiet que Nicholes de Calone , canones de Leuse , ait vendu al abbet et al convent de Saint Nicholai des Prés delés Tornai .xii. d. de cens et xxxix. s. de rente de flamens que Watiers de Calone , ses frere , li devoit par an le jor Saint Johan Baptiste sor tot le pret ki fu Nicholon de Calone , lor pere , cevalier , ki siet entre le mes Watier devant dit et l'Escaut .
Et l'une partie de cel pret que Nicholes devant dis tenoit de mi en fief jo li ai quite clamet et tos les drois que jo i avoie , quar il m'a assené altre pret alsi sosf , dont il est mes hom ensi cum il estoit de celui , si bien faitement que jo m'en tieng bien a paiet el tesmoing de ces lettres que jo ai saielees de men seel , en l'an del'Incarnation .M CC XLVIII. , el mois de septembre .
Ce s  cil ki s et ki a venir sunt ki cest escrit veront et oront ke li glise de Saint Nicholai des Prés dalés Tornai a dounet a Mahiu Pincet , de Templeuve , .j. bounier de tiere a lui et a sen oir iretaulement pour .iiij. rasieres et demie de blet cascun an a paieir au Noel , de tel blet ke li grange dimerecce de Templeuve rent .
Ce fu fait l'an del Incarnation mil et .CC. et quarante .VIII. Ce sacent cil ki sunt et ki a venir sunt et cest escrit veront et oront ke Jehans de Baallart a acatet a segneur Baudon de Bevre .iij. quartiers de tiere , pau plus u pau mains , ki sient tenant a le tiere Libiert de le Cort et a le tiere Saint Martin ; et ces .iij. quartiers de tiere devant només li doit Baudes devant només aquiter toute quite et franke , parmi le disme Dieu ; et si l'en done Baudes devant només en wages une piece de tiere k'il a tenant au Prin Pire , la on conte .j. bonier provendereç , pau plus u pau mains .
Et por çou ke ce soit ferme cose et estavle ne par aslongement de tans ne soit mise en oublit , ke nus maus n'en soit fais ne nus tors n'en soit quis , si en est fais cyrografes en deus parties et livrés en le main des eskievins dont vos orés les nons : Nicolon le Porkier , Gosson le Carpentier , Willaume des Prés , Renier Loskignuel , Lambiert d'Airdenborc , Nicolon le Faitiç et Sohier Maton .
Ce fu fait en l'an del'Incarnation Nostre Segneur Jhesucrist .M. et .CC. et quarante nuef , el mois de ghieskereç .
Ce sacent cil ki sunt et ki a venir sunt et cest escrit veront et oront ke Alis , ki fu feme Raoul le Navieur , maria Alis , se fille , a Wicart Daride et si li dona .j. quartier de tiere a mariage , pau plus u pau mains , ki gist en le poesté de Cerc .
Apriés , Alis , devant dite , maria Sarain , sen autre fille , a Estievenon de Holaig , et si li dona une piece de tiere ki tient demi bounier , pau plus u pau mains , ki gist en le poesté devant dite .
Et Wicars devant dis werpi et loa a Estievenon devant dit cele tiere devant dite ki li fu donee a mariage ; et Estievenes devant dis werpi a Wicart cel quartier , pau plus u pau mains , ki fu a Wicart devant dit donés a mariage .
Et Wicars violt que li mere Alis devant dite ait le moitiet des preus del quartier devant dit se vie .
Apriés , Wicars devant dis a acatet a Estievenon devant dit cel demi bounier devant dit , pau plus u pau mains , et Estievenes devant dis li werpi a l'asens des eskievins .
Et por çou que ce soit ferme cose et estaule , ne par aslongement de tans ne soit mis en oublit , ne nus maus n'en soit fais , ne nus tors n'en soit quis , si en est fais cyrografes en .ij. parties et livrés en le main des eskievins dont vos orés les nons : Nicolon le Porkier , Gosson le Carpentier , Willaume des Prés , Lambiert d'Airdenborc , Renier Loskignuel , Nicolon le Faitiç et Sohier Maton .
Ce fu fait l'an de l'Incarnation Nostre Segneur Jhesucrist .M. et .CC. et quarante nuef , el mois de ghieskereç .
Jou , Jehans , apielés sires d'Audenarde , fach a savoir a tous chiaus ki ches lettres veront et oront que jou ai douné et otroié au nouviel hospital de Lessines , a le requeste et a le proiere ma tres chiere mere Aelis , dite dame d'Audenarde , quarante et siet bouniers et demi bounier de terre ahaniule , pau plus u pau mains .
De ches quarante et siet bouniers et demi de terre gisent seze bounier a Langessain , sis bounier as Nespliers , a Ysier , nuef bounier a Rainsenmont , troi bounier a Timercamp , troi bounier et uns journeus en Campaingne , doi bounier au Kaisne , a le Crois , doi bounier et uns journeus a Reniersart , troi journel as Tumbes , uns bouniers et demis journeus a Manirsart , siet journel a Roiaules , troi journel et demis au Bosket , troi journel et demis ou Bruisle , uns journeus et demis en Ewillon trau , uns journeus en Rimersart , uns journeus de pret au moulin a Petingnien , sis journel de pret a Lengessain et wit bounier de bos un journel mains , c'est a savoir siet bounier a Reniersart et troi journel a le Mote , la u li manages siet sus .
Et ches terres et ches bos et cest manage devant dis ai jou douné a tous jours perpetuement al hospital devant dit en escange de toute le terre que me mere devant dite tient a Martingni en Loenois en fief del vesque de Loon , la quele terre et le quel fief ele m'a douné et otroié a mi et a mes oirs a tous jours , et le vile c'on apiele les Autés en Tieraisce et les appendanches ausi en escange des choses devant dites , sau chou qu'ele doit tenir et avoir les preus tant com ele vivera .
Et toutes ches choses devant dites ai jou fianchies a tenir bien et loiaument et i oblige mi et mes oirs et prich a me dame le contesse de Flandres et de Hainau , ki dame souvraine est de le terre devant noumee ki gist a Ysier , qu'ele toutes ches choses ki sunt en cest escrit devant noumees confermie et saielie de son propre saiel et constraingne mi et mes oirs a chou tenir a tous jours paisiulement .
Et pour chou que che soit ferme chose et estaule et duraule a tous jours , si ai jou ches lettres saielees de mon saiel .
Chou fu fait et douné l'an del Incarnation Nostre Signour mil .CC. et quarante et nuef , le semmedi aprés le fieste saint Piere et saint Pol aposteles , el mois de jul .