CI COMENSE LE TIERS LIVRE QUI EST APELÉ RECTORIQUE NOVE QUE CYCERON FIST A HERENNI .
Ja soit ce , o Herenni , que nos soyons si empeeschiez en noz besoignes familieres qu'a paines poons estre tant huizous que nos ayons soufizanment espace d'estudier , et ce que nos avons d'espace usons nos plus volentiers et le consumons en philosophye , toutes voies ta volenté nos a esmeuz d'escrivre de la raison de dire , que tu ne cuides que por achaison de toi nos ne volons rien faire ou que nos volons eschiver le travail .
Et si avons meismes ceste besoigne emprise a faire plus estudiousement por ce que nos entendons sque ce n'est pas sans cause ne sans raison que tu veulles conoistre la rectorique .
Quar l'abondance de dire et le profit de l'araisonement n'est pas de petit fruit s'il estoit governé par droit entendement et par determinee atemprance et amesurement de corage .
Por la quel chose nos avons delaissees celes choses et relenquies que les escrivains grifons emprirent a faire por orgueillouse apareissance et por vaine gloire , quar a ce que l'art semblast plus grieve a conoistre et a savoir , acuillirent il choses que de riens n'atenoient a la verité de la matiere .
Mais nos si avons celes choses emprises qui apartienent a la raison de dire , quar nos ne somes pas esmeuz a escrivre por esperance de gaaing ou de vaine gloire , si come les autres faisoient , mais que , par nostre vizouseté et par nostre soutillance , ta volenté soit enformee en muers et en doctrine .
Des or mais , que ne façons lonc sarmon , si comenserons a dire de la matiere .
Mais si nos ce t'amonestons que l'art sanz l'assiduyté de dire nen ayde gaires .
Si dois tu entendre ce qu'i covient baillier la raison de l'art a hantement et a usance .
CI DIT QUEL EST L'OFICE DOU RETHORIEN ET QUELES TREIS MANIERES DE CAUSES IL DOIT RESSEVOIR .
L'office dou rethorien / / si est qu'il puisse dire et aleguer , aveuques l'assentement des auditours , a son pooir , de ces choses qui sont establies a l'usage civil par bones coustumes et par loys .
Il y a treis generaus manieres de causes que le rethorien doit recevoir : La demoustrative , la deliberative et la judiciale .
La demoustrative si est cele qui est adonee au loz ou au vitupere d'aucune certaine persone .
La deliberative si est mise en la delivrance et au reconciliement civil et a en soi amonestance et desamonestance .
La judiciale si est cele qui est mise au plait et a en soi accusement ou demande aveuques desfence .
Nos enseignerons ores quelz choses covient ou covenra a rethorien avoir .
Des emprés nos demoustrerons coment sera covenable d'atraitier cestes causes dessus dites .
CI DEVISE CINC CHOSES QUE LE RETHORIEN DOIT AVOIR ET LES CHOSES PAR LES QUELES SE PEUENT CONQUERRE .
Au rethorien donques covient avoir cestes choses , ce est a savoir : l'invencion ou le trovement , la disposicion , la elocucion , la memoire et le prononciement .
Le treuvement si est un porpencement de veraies choses , ou de choses semblables a verité qui rendent cause provable .
La disposicion si est un ordenement et devisement de choses qui demoustre en quelz leus l'on doit metre chascune chose .
L'elocucion si est un afaitement de covenables paroles et de sentences au treuvement .
La memoire si est une ferme apartenance au corage des choses et des paroles et de la disposicion .
Le prononciement si est un atemprement de voiz , de chiere et de portement de cors , aveuc agenciment de beauté .
Toutes ces choses porrons nos conquerre par treis choses : par art , par ensivement et par hantement .
Art si est assemblement de comandemenz qui done certaine voie et raison de dire .
Ensivement si est qui nos deboute aveuques diligente raison et covenable que nos soyons semblables d'aucuns en dire .
Hantement si est assiduee usance et acoustumement de dire .
Nos avons moustré quelz causes covient au rethorien recevoir et quelz choses li covient avoir .
Si devons ores dire coment les offices des rethoriens porront estre afaitiez / / a l'araisonement .
CI DIT DE L'INVENSION ET QU'ELE A SIS PARTIES D'ARAISONEMENT .
L'invencion ou le treuvement si est devizé en sis parties d'araisonement : en exorde ou comencement , en narracion ou recontement , en partison , en confermance , en refuzement ou reprenance et en conclusion .
Li exorde si est comencement d'arraisonement , par qui le corage de l'auditor ou dou juge est establi et apareillié a oyr .
La narracion si est une exposicion et esclarzissement de choses faites ou ausi come faites .
La partison , par la quele nos ovrons et veons quel chose nos est covenable et otreable et quel chose nos demore en contredit et en plait ou por la quele nos exponons et esclarzissons de quel chose devons dire .
La confermance si est l'exponement de noz argumenz aveuc affermement ou affermance .
Le refusement si est le dessolvement et la desfermance des leus contraires , ce est des argumenz contraires .
La conclusion si est arteficiouse fin et terme de tout l'araisonement .
Nos avons faite mencion des parties de l'araisonement et de lor nombre en / general , si parlerons ores d'eles speciaument et les afaiterons a la raison de l'invencion , por ce que la chose soit plus legiere a conoistre , aveuc les offices dou rethorien ensemble , ce est les usages dou rethorien .
Il m'est avis donques que nos devons parler premierement de l'exorde .
CI DIT COMMENT L'EN DOIT REGARDER L'ESPECIAL MANIERE DE LA CAUSE .
Quant la cause est mise avant , a ce que nos puissons meaus encomencier , si devons regarder l'especial maniere de la cause .
Les especiaus manieres des causes sont quatre : l'oneste , la laide , la doutouse et l'umle .
L'oneste maniere de cause si est quant nos desfendons ce que trestous doivent desfendre , ou contrarions ce que doit estre contrarié de tous , si come por l'ome fort , contre l'omicidious de pere .
La laide maniere si est entendue quant honeste chose est contrariee ou laide chose desfendue .
La doutouse si est quant la cause a en soi partie d'onesté et de laidure .
Humle maniere si est quant la desprisee chose est mise avant .
Puis qu'il est ensi de ces choses dessus dites , il covenra afaiter la raison des exordes et agencir a la maniere de la cause .
ICI COMENSE L'EXORDE QUI EST LA PREMIERE PARTIE DE L'ARAISONEMENT .
ET PREMIEREMENT DEVISE LE COMENSEMENT .
Il en y a deus manieres de exordes : comensement et insinnuacion , ce est fainte demoustrance et oscure .
Le comencement si est quant nos rendons tout maintenant le corage de l'auditor covenable a oyr .
Ceste chose devons ensi prendre que nos puissons avoir les auditours attentis , volentiers oyans et bienveulans .
Si nos avrons la doutouse maniere de cause , si encomencerons de la bone veullance , que cele partie de laidure ne nos puisse nuire .
Se nos avons l'umle , nos ferons les auditors attentis .
Se nos avons la laide , si uzerons de l'insinnuacion , de la quele nos dirons aprés , si ce n'est ensi que nos avrons aucune chose acquise dont nos peussiens avoir bone veullance en blahmant les aversaires .
Quant l'oneste maniere de cause sera , si porrons uzer de comencement ou non user .
Si nos volons uzer , ou il nos covenra moustrer cele chose por coi la cause soit honeste , ou il nos covenra briement expondre de quelz choses nos avons a dire .
Si nos ne volons point uzer de comencement , il nos covenra encomencier de loy , d'escriture ou d'aucune tres ferme raison de nostre cause .
Por ce que nos volons avoir l'auditor volentiers oyant , bienveullant et attentif , si moustrons coment chascune de ces choses peut estre faite .
Nos porrons avoir les auditors volentiers oyans si nos exponons briement et esclarzissons la some de la cause ; et ensi le ferons nos ausi attentif , quar volentiers oyant si est cil qui attentivement est apareillié d'oyr .
Attentif avrons nos les auditors si nos prometons de dire de grans choses , de noveles choses , ou de choses desuzees , ou de ces choses qui apartienent a la chose publique ou a ceaus qui oient ou a la religion des deus nient mortelz .
Et se nos prierons autresi qu'il doient oyr attentivement .
Et si nos exponons par nombre les choses de qui nos devons dire .
Bienveullans / / porrons nos faire les auditors par quatre manieres : de nostre persone , de la persone de noz aversaires , de la persone des auditours et des choses meismes .
De nostre persone trairons nos la bienveullance se nos loons nostre office sans orgueil et se nos racontons aucune chose de bon portement que nos aions faite vers la chose publique ou vers noz peres et noz meres ou vers noz amis ou vers ceaus qui oient , mais que toutes ces choses apartiegnent ou soient afaitees a cele meisme chose qui est atraitee .
Et autresi , se nos moustrons noz domages , nostre mesaize , nostre soufraite , nostre chaitiveté , et prierons qu'il nos soient en ayde , et lor moustrerons aveuques que nos ne vozimes onques avoir esperance en autrui .
De la persone des aversaires peut on traire la bone veullance , si nos metons en hayne , en envie et en mesprisement .
En haine les metrons nos , se nos moustrons qu'il ayent faite aucune chose ordement , orgueillousement , tricherressement , cruelment , dehleaument , maleciousement .
En envie seront il mis , se nos moustrons lor force , lor puissance , lor richesses , lor orgueillous usage , lor lignage , lor sergenteries , lor compaignies , et dirons qu'il se fient plus en ces choses et en l'ayde de lor puissance qu'a la verité .
En mesprisement les amenrons nos , se nos moustrons lor negligence , lor folie , lor peresse , lor presompcion , lor luxure .
De la persone des auditors peut on prendre la bone veullance , se nos moustrons que lor choses soient sagement jugees , forment , debonairement , hautement , et que por la bone openion et la bone cuidance que l'on a de sifaites choses , cel jugement est atendu et desiré .
Des choses meismes nos porra estre l'auditor bienveullant , si nos essauçons nostre cause par loenges et abaissons cele des aversaires par mesprisement et par viltance .
Des ores mais si devons parler et dire de l'insinnuacion .
CI DEVISE L'INSINNUACION ET LES TREIS MANIERES DOU TENS QU'I DOIT ESTRE USEE .
Il est a savoir donques que / / il y a treis tens es quelz nos ne poons uzer de comencement , si les devons regarder dilizaument .
Ce est quant nos avons laide cause , que la meisme matiere de la cause esloigne de nos le corage de l'auditor et le fait estranges ; ou quant le corage de l'auditor est amonesté en aucune chose et enorté de ceaus qui ont avant contredit ; ou quant le corage des auditors est ja lassez et travaillez d'oyr ceaus qui ont avant parlé .
Si la cause avra aucune laidure dont l'auditor est offendu , si porrons encomencier par ceste raison de dire : qu'il covient regarder l'ome , non pas la chose ; ou la chose , non pas l'ome ; et que a nos meismes ne plaisent point les faiz que les aversaires dient , ainz sont nient dignes et faus et divers .
Des emprés , quant nos avrons accreue longuement la chose , si dirons que riens ne feymes nos semblables .
Et moustrerons le jugement d'aucuns de semblable cause , ou de meisme , ou de maindre , ou de greignor ; ce est qu'il aient ensi jugié et fait ; puis aprés si entrerons a / nostre cause poi a poi et ferons compareison par semblance .
Et si nos nierons de dire a rien des aversaires ou d'aucune chose , toutevoies en dirons celeement par intergection ou par entreget de paroles .
Si l'auditor avra esté amonesté , ce est se l'araisonement et les paroles des aversaires avra donee foy as auditors , legierement porrons savoir par quelz choses cele foy seaut estre faite .
Quant nos cuiderons donques que les auditors soient mis en icele creance , si encomencerons faintousement a la cause par ces choses qui vienent aprés .
Nos prometrons a dire premierement de cele chose que les aversaires tienent en lor cuidance por tres ferme ; ou nos encomencerons dou dit de l'aversaire , et de cele chose meismement que il avra novelement dite ; ou nos uzerons de doutance , ausi come se nos ne seussiens quel chose seroit meaus a dire , ou nos esmerveillions a qui n'en quel leu devons premierement respondre .
Se les auditours seront travailliez et lassez d'oyr , si dirons d'aucune chose qui puisse esmovoir a rire , ou de fable qui ait semblance de verité , d'exemple de trabuchement d'aucun , d'avilement , de souspecion , d'escharniment , de gabois , de folie , de surmontance d'aucun , de muance de letres , d'atendance , de semblance , de noveleté , de vers ou d'istoire .
Et si enprometrons de dire autrement que nos ne serons apareillié .
Et si dirons que nos ne ferons pas paroles en la matiere que les autres soloient faire ; et si moustrerons briement que les autres soloient et que nos ferons .
Il y a tel difference entre l'insinnuacion et le comencement .
Le comencement doit estre de tel guize que , tout maintenant que les raisons de l'exorde seront overtes et moustrees , que l'auditor soit fait ou bienveullant , ou attentif , ou volentiers oyant .
L'insinnuacion si doit estre de tel guize que nos façons toutes celes meismes choses occultement et par faintise , qu'a cel meisme profit puissons venir par la raison de dire .
E tout soit ce que cestes treis utilitez sont a conquerre en tout araisonement , - ce est que les auditors / nos soient tous jors attentis , volentiers oyans et bienveullans , - toutes voies ceste chose si doit estre acquise meismement par l'exorde de la cause .
Je t'enseignerai or endroites les quelz vices sont a eschiver en l'exorde , que tu n'en uzes aucune fois de vicious exorde .
A encomencier la cause , si se covient prendre garde que le parler soit souef et debonaire , que les paroles soient uzees et acoustumees , que l'araisonement ne semble pas ajousteys ne d'afaitee cure et arteficiouse .
L'exorde si est vicios , quant il peut estre afatiez a plusors causes ; que l'on apele vulgaire .
Si est il vicious , quant l'aversaire en peut user de li ; lequel est apelé comun .
Si est il vicious , quant l'aversaire le peut legierement muer en contraire endroit .
Si est il ausi vicious , quant il est compost , trop ajousteis et par trop artificiouse cure ; ou quant il est trop lonc ; ou quant il n'est pas avis qu'il soit trait et mené de la meisme cause , a ce qu'il s'acorde aveuques la narracion ; ou quant il est tel qu'il ne fait l'auditor ne / / bienveullant , ne volentiers oyant , ne attentif , et ces sont les vices des exordes .
Assez avons dit de l'exorde , si passons des ores mais a la narracion .
CI COMENSE LA SEGONDE PARTIE D'ARRAISONEMENT , CE EST LA NARRACION , QUI A TREIS PARTIES .
Les generaus manieres des narracions sont treis .
L'une si est , quant nos exponons la chose faite et atreons chascune chose a nostre profit por achaison de vaintre , la quele apartient a celes causes des queles le jugement est a venir ou a faire .
L'autre maniere de narracion si est , qui est entremize tous jors et entrecorue por cause ou por achaison de foy ou de blahmement , ou de trespassement , ou d'aucun loement ou de semblance faire .
La tierce maniere si est cele qui est enostee de la cause civile , la quele nos covient toutevoyes hanter et uzer a ce que nos puissons atracter es causes plus profitablement celes soveraines narracions .
Les manieres de ceste narracion en sont deus .
L'une si est mise es besoignes , l'autre es persones .
Cele qui est mise en l'exponement des besoignes si a treis parties : fable , ystoire et argument .
Fable si est , qui ne contient ne verayes choses ne semblables a verité , si come les choses qui sont baillees en cele maniere de ditez qui est apelee tragedia , ce est un ditement en qui les anciens souloient depaindre les publiques choses et les tricheries des puissans homes .
Istoire si est chose qui a esté faite , mais ele est eloignee de la memoire de nostre aage .
Argument si est chose fainte qui , toutevoies , pot estre faite , si come les argumenz de cele maniere de ditez qui est apelee comedia , ce est un ditement en qui les anciens soloient , par courtoise faintise , representer les faiz de privees choses par persones .
Cele maniere de narracion qui est mize es persones , si doit avoir sollempnité de parole , dessemblance de corages , grevouzeté , auctorité , souefté , esperance , paour , soupecion , dezir , faintise , misericorde , treschanjableté de choses , oquance et changement de fortune ou d'aventure , desesperé domage , soudaine / / leesse et joyouse eissue des choses ; mais cestes choses trespasseront en usant .
Manifestons coment covient atraitier cele chose qui apartient a la verité .
CI DEVISE COMENT DOIT ESTRE ATRAITEE LA NARRACION QUI APARTIENT A LA VERIT .
.
A la narracion covient avoir treis choses : qu'ele soit brieve , qu'ele soit aperte et clere et qu'ele soit semblable au voir .
Nos savons bien que ce covient faire , mais coment nos le puissons faire , ce devons nos conoistre .
Nos porrons briement conter la chose , se nos encomençons a conter de la ou mestier sera ; si nos ne repetons nostre dit de rechief , ne ce devant derrier ; et si nos contons la chose en some , non pas par parties , ne jusque au darrain bout , mais jusque la ou mestier sera ; et si nos ne deveons de cele chose que nos avrons encomencee a espondre ; et si nos n'en usons de trespassemenz ; et si nos exponons en tel maniere les eissues des choses et les definemenz que l'en puisse savoir les choses qui sont avant faites par les choses dites , sanz ce que l'on les die , si come , se / je deisse : « Je sui retorné de tel leu » , l'en peut tantost entendre que je alai en cel leu .
Et briement nos dit que nos devons trespasser non pas soulement ce qui nuise , mais autresi ce qui ne nuise ni ne profite .
Et si se doit on prendre garde de dire deus fois ou souvent une meisme chose , ne de dire plus ce qui a esté dit une fois dessus , ensi : « Symon si vint a vespre d'Athenes a Megaire .
Puis qu'il vint a Megaire , si basti les agaitemenz a la vergne , et puis qu'il ot les agaitemenz bastis , si li fist ileuques la force » .
La chose sera clerement contee et apertement se nos exponons la chose ensi premierement com ele sera premierement faite , et garderons l'ordenement des choses et des tens , si come les choses seront faites ou si com li semblera qu'eles porent estre faites .
Ici devons nos prendre garde que nos ne disons riens troubleement , ne tortuousement , ne rudement , ne novelement , ne doutousement , ni ne trespassons en aucune autre chose , ni ne reprenons ce devant derriere , ni n'en alons vagant plus loinz que ne sera mestier , ni ne trespassons rien qu'a la chose apartiegne .
Et si devons icileuques ensivre celes choses qui sont comandees de l'abriegement et de briefté , quar quant plus brieve sera la narracion , de tant sera ele plus aperte et plus clere et plus legiere a conoistre .
La narracion sera semblable au voir ou a la verité , si nos conterons si come coustume , opinion et nature requiert ; si les espaces des tens , les dignitez des persones , les raisons des conseilz , les covenabletez des leus sembleront constantes et parmanables , que l'en ne puisse reprendre et dire que poi y ot d'espasse de tens , ou que la cause ne l'achaison ne fu soufisant ou ne fu riens , ou que le leu ne fu covenable , ou ceaus homes meismes ne peussent pas avoir ce fait ou soufert .
Et se la chose est veraie , ne doivent estre por ce mainz gardees toutes ces choses en contant , car si cestes choses ne sont gardees , sovent avient que la verité meismes ne peut doner foy .
Et se la chose fust fainte , de tant plus doit on ceste chose garder .
Sagement et vizouzement doit on conter ou estriver de celes choses es queles sera avis que tabletes y aient esté ou ferme auctorité d'aucun .
Des choses qui sont dites , si com je cuit , la moie sentence et la moie openion si est aveuques les autres escrivains de l'art , fors des insignuacions , que nos porpensames noveles choses .
Car nos soulement , sans les autres , les devisames en treis tens por ce que peussiens plainement avoir certaine voie et clere reson des exordes .
Por ce que nos devons desputer et dire de l'invencion ou dou trovement des choses , auquel le singuler artifice dou rethorien se consume et complist , si dirons ores le remenant qui demeure a dire .
Mais se nos parlons premierement auques un poi de la partison des causes , ne soit pas avis que ce façons plus por la soutillance de doctrine que por le profit de la matiere .
CI COMENSE LA PARTISON DES CAUSES , QUI EST LA TIERCE PARTIE D'ARAISONEMENT .
La partison des causes si est devisee en deus parties .
Premierement , aprés la narracion , si devons / / manifester et veyr quel chose nos soit covenable et otreable aveuques les aversaires ; et si celes choses que l'on otreera nos seront profitables ; et quel chose doie demorer en les plais et les contrediz ; en ceste guize : « Que Horestes ait ocise sa mere , ce me covient aveuques les aversaires » .
Et encore par le contraire : « L'en otroie que Clitimestra ait ocis Agamenon , mais l'en contredit qu'il ne covenoit mie le fiz vengier le pere » .
Des emprés , quant nos avrons ce fait , si devons uzer de distribucion et de despliement .
Ceste distribucion si est devisee en deus parties : en nombrement et en exponement .
Nombrement si est quant nos dirons par nombre de quantes choses nos avons a dire .
Ceste ne covient pas avoir par nombre plus de treis parties , quar pereillouse chose est que nos ne disons aucune fois plus ou mainz ; et souspecion de apencement et d'artifice peut estre en ce donee a l'auditor , la quel chose enoste et tolt la foy a l'araisonement .
L'esponement si est quant nos exponons briement / et esclarzissons delivrement et absolutement les choses des queles nos avons a dire .
Passons des or mais a la confirmacion .
CI COMENSE LA QUARTE ET LA QUINTE PARTIE D'ARAISONEMENT , CE EST LA CONFERMANCE ET LA REPRENANCE .
Toute la maniere de vaincre et la raison d'amonester si est mize en la confermance et au refusement ou reprenance .
Quar quant nos avrons expostes et esclaries noz aydes et noz argumenz et avrons desfermees les contraires , parfaitement nos avrons lors certainement forgié et fait le donement de rethorique .
L'un et l'autre porrons nos faire se nos conoissons la constitucion de la cause .
CI DEVISE LES NOMS DES TREIS CONSTITUCIONS ( ET COMENT DOIVENT ESTRE CONCHUZ ) DES CAUSES .
A conoistre donques la constitucion , si est a savoir que les constitucions des causes sont quatre selonc les autres maistres , mais selonc l'opinion de nostre maistre eles sont treis .
Et ce ne pença il mie por ce qu'il amermast rien de lor trovement , mais por ce qu'il moustrast que ce qu'i covenoit enseignier simplement et par singulere maniere , / / il le deviserent en double et en deus parties .
Constitucion si est la premiere requeste dou desfendeor qui est conjointe aveuque le blahmement de l'accuzeor .
Il y a treis constitucions , si com nos avons dit devant : la provable , la legitime , la juridiciale .
CI COMENSE LA PROVABLE CONSTITUCION , QUI EST LA PREMIERE , A LA QUELE SE CONTIENT LE PLAIT DOU FAIT .
La provable si est quant le plait est dou fait , en ceste maniere .
Puis que Ajax se fu ramenteu au bois des choses que il avoit fait par forcenerie , si s'acoucha au glaive .
Ulixes survint , regarda l'ocis , le sanglent glaive li traist dou cors .
Teucer entre tant vint et quant il voit son frere ocis et l'enemi son frere avec le glaive sanglent en la main , il apele coulpable de la teste .
Ici endroite , por ce que la verité est enquize par preuve , le plait sera dou fait .
Et por ce la constitucion de la cause si est apelee provable .
CI COMENSE LA LEGITIME CONSTITUCION , QUI EST LA SEGONDE , A LA QUELE SE CONTIENT LE PLAIT DOU NOM ET DE LA REMUANCE ET DE L'ESCRIT .
La legitime constitucion si est quant aucune chose de plait si naist de l'escrit ou des escriz .
Ceste si est devisee en sis parties : en escrit et sentence , / en contraires loys , en doutouse sentence , en diffinicion , en translacion et en provable raison .
Le plait si naist de l'escrit et de la sentence quant il est avis que la volenté de l'escrivain se descorde aveuques l'escrit meisme , en ceste guize .
Posons qu'il y ait une loy qui comande que trestuit cil qui por tempeste deguerpiront lor nave , doient perdre tout quanqu il ont ; et si la nave eschape , lor nave et toutes les autres choses soient de ceaus qui seront demoré en la nave .
Or soit ensi avenu que une nave est surprise d'une grant tempeste .
Cil de la nave , esmayez de paour , ont la nave deguerpie , et sont descendus ensemble a la barche derriere , fors que un malade , qui por sa maladie ne se pot lever ne eissir de la nave .
Aventure a esté que la nave si est venue en port , sauve et enterine , le malade la tient ja en possession .
Cil cui la nave avoit esté , si la demande .
Ceste constitucion si est legitime , ce est leale , d'escrit et de sentence .
Le plait si est de contraires loys quant une loy / / comande ou deleisse qu'acune chose se face et une autre le devee et desfent , en ceste guize .
Une loy devee et desfent que celui qui seroit dampnez de monoies empruntees de compaignons , nen ait voiz ne araisonement en estrif ne en conseil .
Une autre loy comande que devineour puisse nomer celui qui le leu de mort doit demander .
Un devineor qui est dampné de teles monoies , si a nomé celui qui le leu dou mort a a demander .
Or li demande l'on paine .
Et ceste est la constitucion legitime de contraires loys .
Le plait vient de doutose sentence quant l'escrit senefie deus sentences ou plusors , en ceste guize .
Un home si vost faire de son fiz son hoir .
Et quant vint a faire son testament , si devisa au testament les vaisselemenz d'argent a sa feme , ensi : « Tullius , mon hoir , done a Terence , ma feme , trente mars de vaisselemenz d'argent , les quelz que il vodra » .
Aprés sa mort , sa feme demande les vaisselemenz d'argent .
Tulles si dit qu'il i est tenus en trente mars , les quelz que il vodra .
Et ceste constitucion si est legitime de doutouse sentence .
La cause si est de diffinicion quant le plait est en ce , par quel nom l'en doit apeler le fait .
Ceste si est tele .
Quant Lucius Saturninus voloit doner loy dou froment de demis et de tiers , Cypion , qui estoit adonques procureor de la cyté et porchasseor de la chose publique , si enseigna le senat , ce est le conseil de la comunauté des sages , que le tresor ne porroit soufrir tant de largesse .
Le senat si juja que si cil donoit cele loy au peuple , qu'il feroit contre la chose publique .
Saturninus la comença a doner .
Les messages ou les compaignons dou senat l'en prioient que ce ne feyst .
Cil ne laissa ja por ce qu'il ne portast la mezure .
Et quant Cypion le vit faire contre la chose publique , la ou les compaignons l'en prioient qu'il ne feyst , si vint , acompaigniez de vaillans homes , et fist un tumulte .
Les pons trobla et destorba , les mesures et les cofins geta .
Ce fu por empeeschement que la loy ne fust point donee .
/ / Or est Cypion apelé coulpable de la maysté .
Ceste constitucion si est legitime de diffinicion , quar quant l'on demande quel chose est ce , amermer la maysté , l'on defenist cel meisme mot et le fait conoistre .
Le plait si naist de translacion quant le coulpable dit que l'en doit deleer le tens , ou que l'accuzeor doit estre changié , ou les juges sont a changier .
Les Grifons si uzent ceste partie de constitucion es jugemenz , mais nos si l'usons aucune fois au droit civil .
Et en ceste partie la science dou droit civil nos aydera mout .
Si uzons nos toutes voies aucune chose de li es jugemenz , par ceste maniere .
Se aucun est accuzé de larrecin dou tresor publique et l'en die qu'il ait emblé vaisselemenz d'argent publiques de leu privé , il porra uzer de diffinicion et dire quel chose est larrecin dou tresor publique et quel chose est simple larrecin de leu privé et puis dire qu'i ne li covient pas estre en querele de larrecin de leu publique , mais de leu privé .
Ceste partison de legitime / constitucion a tart vient en jugement por mout d'achaisons , car les juges et les maistres conseilleors dou peuple en ont faites exceptions en la privee ovraigne .
Et est ensi que cil doit cheoir de sa cause , qui ne l'atraite pas en la maniere qui li covient .
Et es publiques questions se doit on gaitier et prendre garde par les loys , si profitable chose seroit au coulpable , que l'en feyst avant jugement de l'accuzeour si li affiert d'accuzer ou non .
Le plait naist de la provable raison quant la chose vient en jugement sans aucune loy qui li soit appropriee , mais ele prent aucune semblance des autres loys .
Ce avient ensi .
Il y a une loy : « Si l'ome est forcenez et il a cozins payens et d'autre cultivement , la seignorie ait en li pooir et en sa monoie » .
Et une autre loy : « qui seroit jugié de murtre de pere ou de mere , soit envelopé et entour lié de cuir et soit geté au flum » .
Et une autre loy : « Ensi come l'ome avra fait son testament de sa maihnee ou de sa monoie , ensi soit le droit » .
Et une autre loy : « Si l'ome muert sans testament , sa maihnee et sa monoie soit de ses cousins » .
Un home qui avoit nom Melleol , si fu jugié qu'il avoit ocize sa mere .
Et si tost come il fu dampné , li fu envelopee la bouche de fuerre de lupins et le chaucement de fust li fu mis es piez et fu mis en la chartre .
Cil qui le desfendoient , si aporterent en la chartre tables d'escrire et escristrent ileuques son testament en sa presence , et les garenz y furent present fermement .
Un poi aprés l'en fist de lui la justise que l'en devoit faire .
Ceaus qui sont hoirs par cel testament , si metent ja en l'iritage .
Le maindre frere dou devant dit Malleol , qui l'avoit contrarié en son peril , si demande son heritage par la loy de cozinage .
Ici endroites l'on ne peut nule certaine loy metre avant au fait , et toutes voies y met on avant maintes loys , des queles loys si naist la provable raison , ce est por coi il peut / ou ne peut par droit faire testament .
Et tele est la constitucion legitime de la provable raison .
Nos avons dit et moustré queles sont , et coment , les parties de la legitime constitucion , si devons des ores mais dire de la juridiciale constitucion .
CI COMENSE LA TIERCE CONSTITUCION , A LA QUELE SE CONTIENT LE PLAIT DE QUALITÉ , ET EST APELEE JURIDICIALE .
La juridicial constitucion si est quant le fait covient et est prové , mais l'on demande se il est fait par droit ou par tort .
Ceste constitucion si a deus parties .
L'une est apelee absolute et l'autre assumptive .
L'absolute si est quant nos dirons que ce qui est fait est droitement fait , sans ce que l'en preigne autre chose defors .
Ceste si est tele .
Un home qui avoit nom Mimes , si apela nomeement Acce , le poete , au refaiteur .
Acce se complaint de l'injure .
Celui rien autre ne desfent fors qu'il dit que cil afferoit nomer par cui nom les escris sont donez a atraitier .
L'assumptive partie si est quant la desfence est feble par soi et desprovable , / / mais ele s'esforce et en devient provable par chose que l'en prent defors .
CI DIT DE L'ASSOMPTIVE ET DE SES PARTIES , QUI EST UNE PARTIE DE LA JURIDICIALE .
L'assumptive si a quatre parties : otroiement , esloignement de blahme , raportement de blahme et compareison .
L'otroiement si est quant le coulpable requiert que l'on li pardoint .
Ceste partie si est devisee en deus : en purgement et en priere .
Purgement si est quant le coulpable nye et dit que ce ne fist il pas a son escient .
Ceste si est devisee en treis : en aventure , mesconoissance et necessité .
Aventure , si come Cypion fist au tribun de la chose publique , de la perte de l'ost .
Mesconoissance , si come celui qui prist paine et venjance dou serf qui avoit ocis son seignor , a qui il estoit frere , et ce fist il avant qu'il ovrist ne veyst le testament son frere , quar cel serf par le testament estoit ja franchi .
Necessité , si come celui qui ne vint point au jor determiné , quar les aigues l'enclostrent ou l'avoient enclos .
La priere si est quant le colpable se confesse de son pechié et gehit qu'il l'ait fait apenceement , mais il demande que l'on ait merci de lui .
Ceste chose a paines peut venir par usage en jugement , fors quant nos parlons por celui qui mainz bons faiz a fait et droituriers , et lors si parlerons au leu comun par un amplefiement , en ceste maniere .
« Et s'il a encores ce fait , toutes voies li doit on pardoner por les bienfaiz qu'il a fait ça en arriere » .
La verité ne requiert que l'on pardone : ce ne peut donques venir en jugement .
Tele cause peut venir au senat , a l'empereor et en conseil .
La cause si est dou raportement dou blahme quant nos ne nyons pas nostre mesfait , mais nos dizons que nos l'ayons fait por la faute et le pechié d'autrui et que le pechié d'autrui nos constrainst a faire le .
Si come Horestes : quant il se desfendi , il raporta le blahme contre sa mere .
L'esloignement dou blahme si est quant nos esloignons et enostons de nos la coulpe , non pas le blahme / / ou le mesfait , et la transportons contre aucun home ou en aucune chose .
La coulpe est emportee contre home si come si celui qui ocist Puble Supice est accuzé et il gehisse qu'il ait ce fait , mais il se desfent et dit que ce fist il par le comandement des conseles , et que les conseles le comanderent et moustrerent ausi la raison por coi ce estoit afferable a faire .
En la chose est emportee la coulpe , si come qui seroit comandé de faire une chose par testament et , par l'ordenement dou peuple et l'establissement comun , li seroit devee a faire .
La cause est de compareison quant nos disons qu'il covenoit par fin estovoir a faire l'une des deus choses , et que ce que nos avons fait fu meaus a faire .
Ceste cause si est tele .
Il avint chose que G .
Pompil fu assegié des Galloiez .
Et quant ce vint qu'il ne s'en pooit en nule guize fuyr , si araisona ses henemis de faire aucun meschief .
Cil le mirent en chois : ou qu'il laissast les armes de l'ost , ou l'ost .
Celui ama meaus perdre les armes que / l'ost , si mena l'ost et laissa les armes .
Or est il apelé coulpable de la maysté .
Nos avons moustré que sont les constitucions et les parties des constitucions , si devons ores moustrer coment les covient atracter et par quel voie .
Ce ferons nos se nos moustrons quel chose covient dire en la cause par la quele ou a la quele la reson de tout l'araisonement sera menee d'ambedeus pars et dite .
CI DIT , PUIS QUE LA CONSTITUCION EST TROVEE , COMENT L'ON LA DOIT ATRAITIER .
Puis que la constitucion est trovee , si doit on maintenant querre et serchier la raison , qui fait la cause et contient la desfence , en tel maniere com vos poez veyr en ceste cause qui vient aprés , ou nos parmaindrons por l'achaison d'enseignier .
Cum ce soit chose que Horestes gehisse que il ait ocize sa mere , s'il n'en amenast la raison dou fait , il gasteroit et destruiroit sa desfence .
Il l'ameine donques et met avant , que si ne la meyst avant , la cause ne seroit .
« Quar ele avoit , fait il , ocis mon pere » .
Ceste est la raison qui contient la desfence , si com est dessus dit .
Puis que la raison / / est trovee , si doit on querre l'affermement , qui contient l'accusacion , et si est porté contre la raison de la desfence .
Ce porra l'on establir et faire en tel guize .
Quant Horestes avra uzé de la raison ensi : « Je l'ai par droit ocize , quar ele avoit ocis mon pere » , adonques uzera l'accuzeor de l'affermement , ensi : « Mais il ne covenoit pas toutes voies que tu l'oceysses ne que l'en deust prendre paine de la nient dampnee » .
La question dou jugement que nos apelons « judicacion » et les Grifons apelent « crinomenon » , covient naistre de la raison de la desfence et de l'affermement de l'accusacion .
L'en la doit donques establir de la conjunction de l'affermement et de la desfence de la raison , en tel maniere .
« Com ce soit chose que Horestes die que por vengier la mort son pere ait ocize sa mere , fu ce droit que Clitemestra devoit morir sanz jugement par son fiz » ? Par tel voie donques covient trover la judicacion .
Et puis que la judicacion sera trovee , si covenra raporter ileuques toute la raison de l'araisonement / ou dou parlement .
Ensi porra l'on trover les judicacions en trestoutes les constitucions et es parties des constitucions , fors que en la provable constitucion .
Car la ne doit on demander raison por quoi la chose est faite , por ce que le fait est nyé dou tout , ne il n'y a mestier d'affermement la ou il n'y a raison .
Por la quel chose l'on doit ileuques establir la judicacion de l'entencion et dou reboutement de l'entencion , en ceste guize .
L'entencion si est : « Tu as murtri Ajax » .
Le reboutement si est : « Je ne l'ai pas murtri » .
La judicacion si est : « L'a il murtri » ? Toute la raison de l'un araisonement et de l'autre doit estre raportee a ceste judicacion , si come il est dit devant .
Et s'il y avra plusors constitucions en une cause ou plusors parties de constitucions , les judicacions en seront plusors , mais trestoutes seront trovees par semblable raison .
Nos avons mize curiouse entente a dire briement et clerement des choses que nos aviens encore a dire .
Et por ce que la grandesse de ce volume est ores assez crehue , si nos est avis plus profitable chose a dire des ores mais en l'autre livre le remenant des choses qui sont remezes a dire , que ton corage ne soit fastigié ne engordi por la multitude des letres .
Et s'il avenoit que cestes choses venissent a compliment plus tart que tu ne vosisses ou qu'qu'ton estudiement n'affiert , si dois tu pencer que ce soit ou por la grandesse des choses , ou por noz empeeschemenz de besoignes .
Et toutes voies nos hasterons le fait et detrencherons sagement ce qui par besoigne sera apetizié , ensi que nos puissons assommeement alargir ce donement et doner a ta volenté , por ton office et ta cure vers nos , et por nostre estudiement et la volenté que nos avons vers toi .
CI COMENSE LE QUART LIVRE DE RECTO / RIQUE LE QUEL TRAITE DE LA JUDICIAL CAUSE .
Nos t'avons expost , o Herenni , au premier livre , et briement esclarzi quelz causes covient au rethorien recevoir et en qués parties de l'art li covient meismement travaillier et ovrer ; et si deymes par quel raison il porroit plus legierement conquerre les offices de l'art .
Mais , por ce que nos ne poons pas dire de toutes choses ensemble , si deviens escrivre premierement des plus grans choses et des plus fors que les autres choses te semblassent plus legieres a conoistre .
Et ensi nos plot il plus de escrivre premierement celes choses qui plus fors sont et plus grieves .
Les generaus manieres des causes sont treis : la demoustrative , la deliberative et la judiciale .
Mais la plus fort et la tres grieve de toutes les autres si est la judiciale .
Ceste donques devons nos delivrer / / premierement et complir et si parlames nos de li au premerain livre , quant nos atraitames des cinc offices dou rethorien .
Le premier des quelz offices , et le tres grief , si est le treuvement .
De cestui en serons nos en ce livre , a l'aÿe de Deu , pres que delivrés , fors que une petite partie de li que nos laisserons jusques au tiers volume .
Nos encomençames a escrivre premierement de sis parties de l'araisonement .
Nos parlames au premier livre de l'exorde , de la narracion et de la partison , et non mie par plus de paroles que mestier ne fu , ne mainz clerement que nos ne cuidions que tu vozisses .
Des emprés , nos deymes ensemble de la confirmacion et de la reprenance .
Por la quel chose nos moustrames les manieres des constitucions et lor parties , dont nos esclarzimes aveuques coment covenroit trover la constitucion et la partie de constitucion puis que la cause seroit mize .
Puis aprés enseignames nos coment il covenist querre et trover la judicacion et , puis / qu'ele seroit trovee , que la raison de tout l'araisonement soit a li tornee .
Des emprés enseignames que plusors causes sont en qui l'on porroit afaitier plusors constitucions ou parties de constitucions .
Si demore a moustrer par quel raison l'on porroit afaitier les treuvemenz a chascune constitucion ou a la partie de constitucion et autresi queles argumentacions l'en devroit ensivre et queles covenroit a eschiver .
et l'un et l'autre de cestes ambedeus choses si apartient a la confirmacion et a la reprenance .
Puis aprés , au darrain , si enseignerons de quelz conclusions d'arraisonemenz covenra uzer .
et ce leu fu le darrain mis au nombre des sis parties d'arraisonement .
Premierement donques sercherons nos coment il covenra atraitier chascune cause .
et meesmement et tout avant si devons regarder la provable constitucion , qui est la premiere et la tres fort des autres .
CI COMENSE LA PROVABLE CAUSE et QUE DOIT FAIRE L'AVERSAIRE et LE DESFENDEOR EN LOR NARRACION ET DEVISE LES SIS PARTIES DE LA RAISON DE CESTE CONSTITUCION .
En la provable cause , la narracion de l'accuzeor / / si doit entregeter et espandre maintes souspecions , qu'il soit avis que riens n'est atraitee ne dite , ne ja mais trovee ou ehue , ne faite sans achaison .
La narracion dou desfendeor si doit simplement et clerement esclarzir le fait en apetisant et en amermant les souspecions .
La raison de ceste constitucion si est devisee en sis parties : en provable , en adonement ou compareison , en signe , en argument , en ensivement de signifiance , et en espreuvement .
Nos esclarsirons que senefie chascune de ces parties .
CI DIT DE LA PROVABLE PARTIE DE LA RAISON , QUI EST LA PREMIERE DE SIS .
La provable si est par la quele l'en preuve que le coulpable ait fait le pechié , que l'en li met encontre , sans nul empeeschement ne destorbement nul ; mais bien li fu achaison de faire le et que sovent se trabusche l'ome en tel laidure .
Ceste si est departie en achaison ou cause et en vie .
Achaison ou cause si est qui gete l'ome et le meine a maufaire por aucune covoitise de profiz ou por eschivement de domages .
Si / come quant l'on demande quel profit conquist il ou gaaigna a faire cel mal ; quel honor , quel monoie , quel seignorie ; ou qu'il voloit complir aucune covoitize d'amor ou de luxure et de sifaite mauvaistié ; ou s'il a eschivé aucun domage , henemistances , mal renum , dolor ou torment , ou cuidoit eschiver .
Icy endroites l'accuzeor si moustrera as aversaires la covoitize en l'esperance de gaaing et de profit et acreistra la paor en l'eschivement de domage .
Le desfendeor si nyera a son pooir cele achaison et dira qu'ele ne fu onques ; ou il l'asoutillera et l'apetizera au plus que il porra .
et si dira que trop est grant dehleauté et grant injure de metre tous ceaus en souspecion de malefice , qui avront ehu aucun profit d'aucune chose .
La vie de l'ome si doit estre regardee des faiz et des portemenz qu'il avra fait avant .
Premierement regardera l'accuzeor si cil ait faite aucune sifaite chose ou semblable .
Si ce ne treuve , si serchera et enquerra s'aucune fois fu mis en semblable souspecion .
et en ce doit il estre ententif qu'il puisse dauber et afaitier la vie de l'ome a cele achaison dou pechié qu'il avra expost et dit un poi avant ; en ceste guize .
S'il die que l'achaison fu de monoie , si moustrera que celui ait tous jors esté avoirs .
Si l'achaison fu d'onor , si mostrera que celui ait tous jors esté covoitous .
et ensi porra il enlacier le vice dou corage et engluer au la cause ou au l'achaison dou pechié .
Et si ce ne peut trover que le vice dou corage soit ygal aveuques la cause , si le treuve desygal ; si ne peut trover qu'il soit avoirs , si moustre qu'il soit corrompeor des autres , tricherié , faus , dehleaus ; et face en aucune maniere , s'il peut , ou par aucun vice , s'il peut , ou par plusors qu'il puisse mal entechier la persone , ensi que l'en ne se devroit merveillier si ceste chose a mauvaisement faite , quant il fist cele tant dehleaument .
Et si l'en avra esté ou sera tenus por chaste , por enterin de son cors , lors si doit dire l'aversaire qu'il ne covient mie regarder la / renomee mais les euvres et les faiz , et que cil amuce et cuevre ses pechiez et ses dehleautez , quar s'il se voloit manifester et descovrir , il ne seroit pas net ne quites de ce mesfait .
Le desfendeour si moustrera la vie enterine et nette , s'il peut .
Si ce ne peut faire , si s'en refuira a sifaites choses : a desporveance , a mesconoissance , a folie , a enfance , a force , a amonestement .
et par ces choses s'en escuzera , quar de ces choses et de sifaites l'on ne peut assigner vitupere as choses qui seront hors de tel blahme .
Et s'il estoit durement entrepris de grant laidure d'ome et de mal renom forment blahmé , si dira premierement que ces sont fauces noveles , qui sont espandus et divulgés d'innocent et d'ome sans coulpe .
E si uzera dou leu comun qu'il n'est pas mestier ni ne covient mie croire tous jors a noveles ou sanz le « tous jors » .
Et si de tout ce ne peut riens faire , si doit uzer de la darraine desfence : die que ce ne dit il des muers et des coustumes de celui chiez les / / jugeors , mais des blahmes des aversaires chiez les juges .
CI DIT DE L'ADONEMENT , QUI EST LA SEGONDE PARTIE DE LA RAISON .
L'adonement si est quant l'accuzeor demoustre ce dom il blahme son aversaire et dit que a nul autre home ne fu bon , mais que a celui coulpable ; ou que nul autre home ne le peust avoir parfait , fors son aversaire ; ou par autres raisons si ne peust autre faire tant profitablement a son eus ; ou qu'il fuy et eschiva autres raisons plus profitables por covoitise .
En ce leu covient au desfendeour qu'il moustre que ce fu bon as autres , ou que les autres pooient ou porent ce faire dom il en est encoulpé .
CI DIT DE LA TIERCE PARTIE DE RAISON , QUI EST APELEE SIGNE et DE SES SIS PARTIES .
Le signe si est par qui l'en moustre que covenable pooir ou poesté est acquize de parfaire le fait .
Ceste partie si est devisee en sis parties et sont cestes : leu , tens , espace , achaisonement , esperance de parfaire , esperance de celer .
L'en doit demander le leu s'il est sollempnel et peupleé ou desert ; et s'il fu tous jors desert / ou s'il estoit soul quant ce fait fu fait en li ; si le leu est ou fu saint ou non , s'il est sacré ou escumenié , s'il fu publique ou privé ; et quelz leus li sont voizins et prochains ou de prés ; et si cil qui a sousfert l'injure peut estre vehu d'ileuques et oÿ .
De ces choses , quel chose covenra au coulpable et quel chose a l'accuzeor , ne nos est pas griés de escrivre parfaitement et esclarzir , si ce n'avenoit que chascun peust legierement jugier quant la cause seroit mize .
Quar les comencemenz dou treuvement si doivent eissir de l'art et les autres choses peut l'on conquerre legierement et avoir par hantement et par uzance .
Le tens doit on enquerre et demander ensi : que l'en die en quel partie de l'an fu ce fait , en quel hore de la nuit , en quel jor et en quel hore dou jor ; et si ce fu longuement fait et pieça , et por coi en tel temporal .
L'en regardera ensi l'espace : s'il fu assez lonc a cele chose parfaire et si l'en peut avant savoir qu'assez y avroit d'espace a cele chose parfaire ; quar petit vaut et profite s'il y ot assez d'espace a parfaire , et ce ne peut on pas savoir avant ne porveyr par raison .
L'achaisonement doit on demander ensi : s'il fu covenable a la chose encomencier , et si uns autres eust esté ou soit meillor ou s'il fu passé ou non atendu .
Qué fu l'esperance de parfaire , ce doit on ensi regarder : s'il y ot aucuns des devant diz signes et si sera avis que d'autre part y ot entente de forces ou monoie , conseil , science , ou aucuns autre beance ; ou se l'on moustre que d'autre endroit il y ot feblece , soufraite , folie , desporveance , mesconoissance ou aucune autresifaite beance ; par quoi l'on porra savoir si l'en se devoit fier ou non .
L'esperance de celer , quelz ele fu , ce demande l'on et enquiert des consachans ou des secretaires , des arbitres , des privez et des conseilliers , des enfans ou des sergens ou des uns et des autres .
CI DEVISE LA QUARTE PARTIE DE RAISON , QUI EST APELEE ARGUMENT et DEVISE LES SOES TREIS PARTIES .
L'argument si est par qui la chose est reprize par plus certains argumenz et par plus ferme souspecion .
Ceste chose si est departie en treis tens : preterit , present et consequent tens .
Ou preterit covient regarder en quel leu l'en avra esté , en quel leu fu vehu et se , tandis com il fu vehu ileuques , faisoit nule chose , qui estoit aveuques li , quel chose disoit il ; avoit il nule sospecenose persone aveuques li , nul de ses privez secretaires , de ses aideors ou d'aydes , quel chose fist il en celui leu for de costume .
Ou present tens l'en peut demander se l'ome ait esté veu tandis com il faisoit , ou s'aucune noise fu endementiers oÿe , aucun cri , aucun son ou s'aucune chose ait esté aparcehue par aucun sentiment , ce est a dire par vehue , par oÿe , par atouchement , par odor et par portement , quar chascun sentiment de ces choses avant dites si peut forgier souspecion .
Au consequent tens doit on regarder et veyr si puis que la chose fu faite et passee , nule rien demorast aprés qui senefiast et demoustrast que cel mesfait ait esté fait ou cil qui l'a perpetré et fait .
Quant le mesfait et tel mesfait ait esté fait , par senefiance peut / / on conoistre en tel guize .
Si le cors dou mort est descoloré par enfleure et par bleuesse , ce est qu'il soit enflé et enbleui d'une coulor bleue et noire , si senefie qu'il soit mort par venim .
De qui le mesfait est fait ou par qui , ce peut on conoistre s'il y avra demoré aucun glaive ou robe ou aucune sifaite chose ; ou si l'en treuve la trace de l'ome ou le sanc en sa robe ; ou s'il est pris , puis que le fait est passé , ou vehu en celui leu ou l'en dira que la chose avra esté faite .
CI DIT DE L'ENSIVEMENT DE SENEFIANCE , QUI EST LA SINQUEIME PARTIE DE RAISON .
L'ensivement de senefiance si est quant l'on demande quelz signes soloient ensivre dou nuisant et de l'innocent .
et ce peut on prendre de l'eschangement et dou semblant des chieres et des contenemenz des cors .
Icy endroit dira l'accuzeor , s'il peut , que quant son aversaire vint a li , si fu mout vergoignous et s'enrougi mout , ou que il devint pales ou chancela , ou qu'il parla feblement et paourousement , ou chay ou promist aucune chose , quar toutes ces / choses et sifaites sont signes de conscience et de coulpe .
Et si le coulpable de toutes ces choses ou de lor semblables n'en avra riens faite , si dira l'accuzeor qu'il s'en est ja tant apencez avant quel chose li porroit avenir en tel cas par uzance et si s'en est bien porveu coment il peust respondre seurement et fermement , la quel chose senefie apencement de fiance afaitee , non pas innocence ne purgement de coulpe .
Si le desfendeor face aucun signe de doutance et de paor , il doit dire qu'il soit esmeu por la grandesse dou peril , non pas por conscience ou por coulpe de pechié .
Et si ne se doute de riens ou ne face signe de doutance ne de paor , si dira qu'il ne s'en est point esmeu , quar il est innocent et net de coulpe .
CI DEVISE L'ESPREUVEMENT , QUI EST LA DARRAINE PARTIE DE RAISON DE LA PROVABLE CONSTITUCION .
L'espreuvement si est que nos devons uzer au darrain par confermee souspecion .
Ceste partie si a propres leus et comuns .
Les propres si sont que nul ne peut uzer fors ou l'accuzeor soulement , ou le desfendeor .
Les comuns si sont qui en une cause apartienent au coulpable et en une autre a l'accuzeor .
En la provable cause ou constitucion , le propre leu de l'accuzeor si est qu'il dira qu'il ne covient pas avoir merci des mauvais et quant il acroistra la cruauté dou pechié .
Le propre leu dou desfendeor si est qu'il doit requerre misericorde et doit blahmer l'acuzeor et dire qu'il soit faus et decevor .
CI DIT D'OU SONT PRIS LES LEUS COMUNS et DE L'ACCUSEOR et DOU DESFENDEOR .
Les leus comuns et de l'acuzeor et dou desfendeor si sont pris des garenz , contre les garenz ; des questions , contre les questions ; des argumenz , contre les argumenz ; et des noveles ou contre les noveles .
Des garenz doit on dire selonc lor auctorité et lor vie et la fermestance de lor garenties .
Contre les garenz , la laidure de lor vie et le desfermement et la feblesse des garenties et des tesmoignages .
et si ce ne se peut faire , si dirons que ce qu'il dient ne fu point fait , ou qu'il ne le pooient savoir , ou qu'il le dient et preuvent por aucune covoitise et par volenté .
et telz choses et sifaites apartienent au loz et au desloz des garenz .
Des questions dirons nos , si nos moustrons que noz ancienz et noz majors establirent et vostrent que l'on enqueyst ou feyst enquizicion par paine et par torment por trover le voir et que l'en deust constraindre les homes par grant doulor por dire quanque il sevent .
et tu dois savoir que ceste desputeison sera plus confermee , si nos dirons celes choses qui seront dites en argumentant , a souspecion semblable a verité par celes meismes voies que toute provable constitucion est atraitee .
et ceste meisme chose covenra faire es garenties .
Contre les questions dirons ensi .
Premierement , que noz majors vostrent que les questions fucent entremizes en choses certaines ; et quant veraies choses seroient dites en la question , qu'eles fussent gardees ; et les choses qui seroient faucement dites , peussent estre refuzees .
et ici endroites devons regarder ensi quel chose est mize en / / la question et s'aucune chose li seroit semblable qui porroit estre vehue ou par aucun semblable signe aparceue .
Des emprés si devons dire qu'il ne covient pas croire a doulor , quar en la doulor l'ome se paine d'estre plus soutil et plus engignos de trover a dire ce qu'il seit et ce qu'il ne seit .
et s'esforce coment il puisse souspeçoner et faindre ce que l'enquereor veaut oÿr , que quant il avra ce dit , se cuide il estre delivré de la doulor en qui il est .
Ceste sera bien comprovee si nos esfaussons celes choses que seront dites es questions , par argumentacion provable .
et ceste chose nos covenra faire par les parties de la provable constitucion , qui sont expostes avant et dites .
Des argumenz et des signes et des autres leus par les quelz l'on acroist la souspecion , en tel guize covient dire .
Quant mainz argumenz courent ensemble et mainz signes qui s'entreconsentent , a force covient que la chose soit clere et veable , non pas souspecenouse .
Encore plus , il covient plus croire as signes et as argumenz / qu'a garenz , quar les argumenz et les signes si moustrent les choses et les exponent ensi verayement com eles sont faites ; mais les garenz si se peuent corrompre ou par pris ou par grace d'aucun , ou par paor ou par faintise , ou par ce qu'i seront partissables ensemble .
Contre les argumens et les signes et les autres souspecions , si dirons en tel guise .
Nos moustreron qu'il n'y a riens que l'en ne puisse reprendre et blahmer par les souspecions .
Des emprés si apetizerons et anyenterons tant com nos porrons chascune souspecion .
et curiousement moustrerons que la souspecion ne covient plus contre nos que contre aucun autre , et que trop est indigne chose et grant mau de confermer preuve et souspecions sans garenz .
Des noveles dirons nos ensi que renomee ne naist si folement qu'il n'y ait souz li aucune verité .
et si moustrerons qu'il n'y ot point de cause ou d'achaison por coi l'on devoit faindre sifaite chose ne controver .
et si toutes les autres noveles souloient estre fauces , ceste proverons nos qu'ele soit veraie .
Contre les noveles dirons ensi .
Nos moustrerons que maintes noveles sont fauces et sur ce nos metrons exemples ou il y avra ehu aucun faus renom et fauce novele .
Sur ce si dirons que ou noz henemis , ou cil qui nos veulent mal , ou les mesdisans , ont ce faint et forgié de nos .
et en ce metrons avant aucune fainte fable contre les aversaires , que nos dirons qu'ele sera en bouche de touz ; ou nos dirons aucune veraye novele qui lor metra encontre aucune laidure .
et toutes voies dirons nos que nos ne creons point a cele novele por ce que chascun home porroit dire laide novele de chascun et faindre fable et mençonge et espandre par tout .
Et si la novele semblera estre trop provable , si porrons amermer la foy de la renomee en argumentant .
De tant com la constitucion provable est plus grieve a tracter et plus sovent est atractee es veraies causes , de tant plus dilizaument avons nos encerchees toutes ses parties , que n'avenist que / par aucune forveance ou aucun petit chancelement nen eussiens empeeschié et destorbé ton entendement , si l'assiduyté d'uzance fust adonee a la raison de ceste endroit .
Et puis que nos avons decorue la provable , si dirons ores de la partie de la legitime constitucion .
CI COMENSE LA LEGITIME CONSTITUCION , et PREMIEREMENT QUANT LA VOLENTE SE DESCORDE AVEUC L'ESCRIT .
Quant il est avis que la volenté de l'escrivain se descorde aveuques l'escrit ou de l'escrit , si nos volons maintenir l'escrit , nos uzerons , selonc la narracion , de ces leus qui vienent aprés .
Premierement , nos loerons l'escrivain ; puis aprés si reciterons l'escrit ; des emprés si userons d'encerchement en tel guize .
Nos enquerrons se les aversaires savroient que cele chose ait esté escrite en loy , ou en testament , ou en confermance de covenant , ou en chascun autre escrit qui a cele chose apartenra .
Puis aprés si regarderons , ausi come par compareison et par un affrontement , quel chose soit escrite , quel chose est ce que les aversaires dient qu'il ayent faite , / / et quel chose doit ensivre le juge : si li covient ensivre ce qui est dilizaument escrit ou ce qui est soutilment et maleciousement porpencé .
Des emprés si devons desprizier et desfermer cele sentence que les aversaires avront porpencee et adonee a l'escrit .
Puis si demanderons quel peril eust esté a l'escrivain s'il vozist avoir escrite cele chose et assigner ; nen la pooit il escrire .
Puis aprés si troverons la sentence et la cause ou l'achaison por coi l'escrivain ait sentie cele chose et entendue , que il escrist .
et si moustrerons que cel escrit est fait clerement , veablement , briement , profitablement et parfaitement , aveuques certaine raison .
Des emprés si metrons exemples la ou l'aversse partie maintenoit la sentence et la volenté , et toutes voies les choses furent plus jugees de l'escrit que devers la sentence .
Puis si dirons combien est pereillouse chose de departir de l'escrit .
Le leu comun si est contre celui qui la ou il se confesse qu'il ait fait contre ce qui est confermé et establi par loys / ou parfaitement escrit en testament , toutes voies quiert il desfence de son fait .
DESSUS A DIT DE L'ESCRIT ; OR DEVISE DE LA SENTENCE DE L'ESCRIVAIN .
Devers la sentence nos aleguerons en tel guize .
Premierement , nos loerons le profitable entendement de l'escrivain , que ce soulement escrist il qu'il cuidoit estre necessaire .
et ce qu'il cuida que l'on pooit entendre sanz escrit , ne li fu pas avis que mestier fust d'escrivre le .
Et puis si dirons que ce est l'office dou deceveor et de l'engigneor de desprisier la volenté de l'escrivain et la sentence et d'ensivre les paroles et les letres .
Puis si demoustrerons que ce qui est escrit , ou que l'en ne le peut faire , ou qu'il ne peut estre fait ne par loy , ne par coustume , ne par nature , ne par nul bon droit ; et que nul home ne porroit dire que l'escrivain nen eust volu que toutes ces choses fussent faites justement et par droit .
et dirons que les choses que nos avrons faites si sont justement faites et que la contraire sentence ne vaut riens , ou qu'ele est fole , ou non juste , ou qu'ele / / ne peut estre faite ni ne peut ester aveuques les sentences dessus et dessouz , ou aveuc le droit comun , ou aveuc les autres loys , ou qu'el se descorde aveuque les choses qui sont ja jugees .
Aprés si metrons eissamples de choses jugees contre l'escrit et selonc la sentence , et loys et confermances de convenant , qui seront briement escrites ou exceptees , es queles l'on puisse entendre la volenté et l'exposicion des escrivains .
Le leu comun : contre celui qui recite l'escrit et nen interprete et nen entent la volenté de l'escrivain .
CI DEVISE LA SEGONDE PARTIE DE LA CONSTITUCION LEGITIME , CE EST QUANT DEUS LOYS SE DESCORDENT .
Quant deus loys se descordent entre soi , si devons premierement veyr si l'une destrui l'autre ou amerme , ou qu'il y ait aucun destruyement ou amermance ; puis aprés se eles se descordent en tel maniere que l'une comande et l'autre devee ou ensi que l'une constraigne et esforce et l'autre deleisse .
Quar cil se desfent feblement , qui dit : « Je ne fis pas ce que cele loy esforce et afferme , por ce que l'autre le deleisse » .
Plus vaut destreignant establiment et ferm que delaissance .
Autressi est feble cele desfence et vaut mout poi quant l'on moustre qu'il ait fait ce que cele loy establit et conferme en la quele ou a la quele il y a destruyement ou amermance , et qu'il ait desprizié et laissié a faire ce qui est confermé et restabli en la derraine loy .
Et quant ces choses seront regardees et ventillees , si devons tantost entendre a esclarzir nostre loy et a expondre , a reciter , a loer .
Des emprés si entenderons a deliter et a desnoer la volenté de la loy contraire et la tyrerons au profit de nostre cause ; et prendrons la raison de l'absolute juridiciale et enquerrons les parties de droit , s'eles s'acordent aveuques li ou non ; de la quele partie de droit nos esclarzirons puis aprés .
CI DEVISE LA TIERCE PARTIE DE LA CONSTITUCION LEGITIME , CE EST LORS QUE L'ESCRIT EST DOUTOUS OU TRAIT A DEUS SENTENCES .
Se l'en cuidera que l'escrit soit doutous ou que l'en le puisse traire en deus sentences ou en plusors , si devons atraitier en tel guize .
Premierement devons enquerre s'il est doutoz ou non ; des emprés coment il est escrit ; et moustrerons si / / l'escrivain vost faire cele chose que les aversaires interpretent et dient ; et que ce que nos interpretons et disons , peut estre fait honestement , droitement , et par la loy , par coustume , par nature et par bien et par droit .
et dirons tout le contraire de ce que l'aversse partie dit et entent ; et que ce n'est pas doutousement escrit quant l'on entent par quel sentence veraie ce soit escrit .
Il y a aucuns qui cuident et dient que a ceste cause atraitier trop apartient cele conoissance des amphybolies , que les logiciens atraitent .
Mais nos ne cuidons pas soulement qu'ele nen li ayde ni nen li apartient , mais qu'ele li seroit en trop grant empeeschement .
De celes amphybolies que cil dient , l'en ne porroit nule sentence interpreter ne traire d'autre partie .
Por coi je di qu'il sont oscurs interpreteors et haynous , et qu'il s'entremetent d'estrange parler et ennuyous .
Car tandis com il veulent parler delivrement et agu , si se peuent trover durement enfans .
Et ensi lor avient que quant / il se doutent en parlant qu'il ne dient aucune doutouse chose , ce est a dire , de doutous entendement , il ne peuent prononcier lor nom .
Ceste openion ai je cy aleguee or endroites , que nos deons desprizier en ceste presence cele genglerresse discipline et enfantine .
Mais quant tu vodras , nos esfausserons par droites raisons et tres fermes et destruirons lor enfantines cuidances et borderesces .
CI DEVISE LA QUARTE PARTIE DE LA CONSTITUCION LEGITIME , QUI EST APELEE DIFINITIVE .
Quant nos devrons uzer de difinicion , premierement nos metrons avant la brieve difinicion dou nom ou de la chose et sa declaracion , en tel guize .
« Celui amerme la maysté et la grandesse de la seignorie , qui tolt celes choses et destorbe , des queles a la cité en vient acreissement et amplitude ; ces sont les choses qui au peuple donent secors et ayde et au maistriement de la cyté conseil .
Tu as donques tolu et empeeschié le secours dou peuple et le conseil de la maistriement , quant tu destorbas les pons » .
Et par le contraire dira l'on ensi .
« Cil amerme la maysté , qui amerme / / l'acroissement et l'amplifiement de la cité .
Je ne l'ai pas amermé , mais l'ai destorbé et deveé .
Quar le comun tresor ai gardé et sauvé , a l'inordenee volenté de maus ai contrasté et n'ai pas soufert que toute la maysté fust perie » .
Premierement donques devons descrivre briement et esclarzir la sentence dou nom ou de la chose et la devons afaitier et torner au profit de nostre cause .
Des emprés devons conjoindre nostre fait aveuques la diffinicion et l'esclarzissement de la parole .
Puis aprés si destruirons et esfaucerons la raison de la contraire diffinicion , s'ele sera ou fauce ou nient profitable , ou laide , ou injuriouse .
et ce prendrons nos a faire des parties de droit de l'absolute juridiciale , de la quele nos parlerons ja .
CI DIT DE LA TRANSLATIVE CAUSE , QUI EST LA SINQUEIME PARTIE DE LA LEGITIME CONSTITUCION .
Es translations ou en la translative cause si devons enquerre premierement et demander s'aucun avra l'action ou la demande ou l'escusation de cele chose qui sera en la cause , au quel ne covenra mie avoir n'a li n'apartenra ; / ou s'il avra en autre maniere qu'il ne devra , en autre tens , en autre leu ou por autre loy ou par autre demandant .
L'en porra trover toutes ces choses es loys et es coustumes des muers et en igal et bon , des queles choses nos dirons en l'absolute juridiciale .
CI DIT DE LA PROVABLE RAISON , QUI EST LA SISEIME PARTIE DE LA CONSTITUCION LEGITIME .
En la raisonable cause ou provable raison , nos enquerrons premierement quel chose sera escrite ou jugee semblablement en greignors choses ou en maindres ou en semblables ; des emprés , si cele chose est semblable a la chose de qui l'on atraite ou dessemblable .
Puis aprés demanderons si ce est escient que de cele chose n'y a riens escrite , quar cil ne la voloit eschiver ne prendre garde ; ou qu'il cuidoit qu'assez s'en prendroit on garde por la semblance des autres escritures ou escris .
Assez sufizaument est dit des parties de la constitucion legitime .
Nos retornerons ores a la juridicial .
CI COMENSE DE LA JURIDICIAL CONSTITUCION ET PREMIEREMENT DE L'ABSOLUTE .
L'absolute juridicial constitucion si est quant l'on confesse et regehist la chose qu'il a faite et dit qu'il l'a faite par droit , sans nule prize d'autre desfence .
En ceste constitucion covient enquerre si la chose est faite par droit ou non .
De cele chose qui sera mize en la cause , porrons nos parler et dire , si nos conoissons de quelz parties ou de quelz endrois en est le droit ou parmaint .
Le droit donques si parmaint de ces endrois : de nature , de loy , de coustume , de jugee chose ou de jugement fait , d'igal et bon et de covenant .
Le droit de nature si est qui est gardé por la raison de lignage ou de pitié .
Par ce droit , les peres sont honorez et cultivez des fiz et les fiz des peres .
Le droit de la loy si est ce qui est establi et confermé par comandement , si come que tu voises au droit quant tu seras apelé .
Le droit de coustume si est ce qui est uzé droitement et acoustumé sans loy , autresi come s'il fust legitime , ce est a dire establi par loy .
Si come si tu donasses aucune chose a faire a un orfevre qui avroit comunal compaignon ou a un fondor d'argent , / autresi tu la porras droitement redemander de son compaignon .
Le droit jugié ou de jugement fait si est celui dou quel l'en avra donee sentence ou dou quel jugement avra ja esté entremis .
Icy endroites sovent avient que les sentences et les jugemenz en sont divers , que une chose avra pleu de faire a l'un juge et autre a l'autre .
Et ensi avient maintes fois que d'une meisme chose l'on avra donee une sentence et jugie et l'autre une autre .
Si come il avint que M .
Drusus , qui fu juges de la cité , si fist ou rendi jugement , quant l'oyr s'en clama dou comandement ; ce ne fist pas Sextus Julius .
Autresi avint quant Aulius Celius fu juge , qu'il assost et quita d'injures celui qui avoit blecié au theatre nomeement Lucile le poete ; et P .
Mutius si condampna celui qui avoit nomé Acce le poete .
Et por ce donques que l'on peut maintes fois moustrer et dire choses de semblable cause qu'eles aient esté jugees dessemblablement , quant ce avenra en point de faire , si devons dire et affronter / / les juges et les tens et les nombres de ceaus jugemenz ensi : juge aveuques juge , tens aveuques tens , nombre aveuques nombre .
Le droit d'igal et de bon si est qui apartient a la verité et au profit comun , ce m'est avis , en ceste guize : cil qui est majour de quarante anz ou de l'aage de quarante cui sa cause est maladie , si peut doner procureour .
De ceste partie de droit si covient establir nouveau droit dou tens et de la dignité de l'ome .
Le droit de covenant si est quant aucune chose est emplevie entre les homes ou covenue par promesse faite et affermee .
Il y a covenans que l'en doit garder par les loys , en tel guize : « Afferme ta cause devant midi la ou les homes font les covenances , en comun leu ou au marchié des plais » .
Et il y a covenans que l'en garde selonc ce que les homes se covienent ensemble et telz covenans doivent valoir par droit .
Il covient donques par ces parties dessus dites demoustrer l'injure et confermer le droit .
Et ce est la chose que l'en doit faire , ce m'est avis , en la juridicial absolute .
CI DIT DE LA COMPAREISON , QUI EST LA PREMIERE PARTIE DE L'ASSOMPTIVE JURIDICIALE .
Quant la question sera de compareison , que l'en demandera si meaus fu a faire ce que le coulpable dit qu'il ait fait ou ce que l'accuzeor dit qu'il covenoit faire , si covenra adonques demander premierement le quel fu ou avroit esté plus profitable a faire , ce est plus bel , plus honeste , plus legier .
Puis aprés si covenra enquerre si a celui apartenoit a jugier le quel estoit plus profitable a faire ou as autres .
Des emprés , l'accuzeor si doit entremetre aucune souspecion de la provable constitucion , par quoi l'en cuide que ce ne fu pas fait por entendement que cil avoit d'eslire le plus profitable et le meaus dou pyour , mais ce fist il par tricherie et par malice d'aucune autre achaison qu'il entendoit .
Aprés si doit on enquerre s'il peut eschiver qu'il ne venist en celui leu .
Le desfendeour si esfaucera a son pooir l'argumentacion provable qui li avra esté mize encontre et ce fera il par aucune provable achaison , de la quele en est dit avant .
Et quant ces choses seront ensi faites et atraitees , lors si s'en aydera l'acuzeor dou leu comun contre celui qui avra plus esleu le domage a faire que le profit et le mal mis avant que le bien , la ou il n'avoit pooir d'establir ce ne de faire .
Le desfendeor s'en aydera autresi dou leu comun par complainte contre ceaus qui jugent adroit le domage a faire plus que le profit ; et aveque ce demandera il des accuzeors et des juges meismes quel chose eussent il faite ou feroient s'il fussent ores en tel point .
et si lor metra devant les zeaus le tens , le leu , la chose et le delivrement de la raison por coi il fist cele chose .
CI DEVISE LE TRANSPORTEMENT DOU BLAHME , QUI EST LA SEGONDE PARTIE DE L'ASSOMPTIVE JURIDICIAL .
Le transportement dou blahme ou le raportement dou blahme si est quant le coulpable transporte la cause dou fait et la raporte au pechié et en la coulpe d'autrui .
Icy endroites premierement doit on encerchier et enquerre si l'un blahme est raporté en l'autre / par droit ou non .
Aprés l'en doit veyr si le blahme qui est raporté et celui a qui il est raporté , soient igaument grans ou non .
Des emprés doit on veyr si covenoit pechier en cele chose ou cele autre persone avoit pechié avant .
Puis aprés l'en demandera si covenoit avant faire jugement ; et la ou jugement n'estoit point fait de celui blahme que l'en met sus a cel autre , covenoit il faire jugement de cele chose qui n'estoit point venue en jugement .
Le leu comun de l'acuzeor si est contre celui qui dit et juge que plus covient valoir force que jugemenz .
et puis aprés si enquerra des aversaires quel chose porroit avenir se les autres feyssent ce meisme qu'il dira qu'il ont fait ; et de soi meisme dira il ausi quel chose avenroit s'il vozist ce faire .
Le desfendeor si moustrera et acreistra la cruauté dou pechié de ceaus contre qui il raportera son blahme et metra la chose , le leu et le tens devant les zeaus a ceaus qui orront , qu'il puissent cuidier / / et croire que tel chose ne covenoit pas venir en jugement ou ne pooit , ou ne fust esté pas profitable chose qu'ele venist .
CI DIT DE LA TIERCE PARTIE DE L'ASSOMPTIVE JURIDICIAL .
L'otroiement dou blahme si est quant nos demandons que l'en nos pardonast .
Ceste partie si est devizee en deus : purgement et priere .
Le purgement si est quant nos dizons que ce ne feymes nos pas a nostre escient .
Cest endroit si est departi en treis parties : necessité , mesconoissance e aventure .
Nos parlerons premierement de ses parties et puis retornerons a la priere .
Nos devons donques premierement regarder si l'en vint en necessité par la coulpe ou si la necessité devenir fist la coulpe .
Des emprés l'en enquerra si par aucune autre maniere l'en peut eschiver cele force ou assoagier .
Aprés doit on regarder si celui qui la cause escuzera par necessité , soit home aparcevant qu'il peust avoir fait et porpencé encontre , s'il eust volu , ou s'il a aparceu quel chose porroit faire ou porpencer encontre .
Sur ce doit on veyr si l'en porroit aucunes souspecions traire de la provable constitucion qui senefiassent que cele chose que l'en dit qu'el est avenue par necessité , si fu faite apenceement et a escient .
Aprés tot ce , si devons meismement regarder que , s'il est ensi qu'aucune necessité fu , s'ele fu tele que nos la puissons tenir por assez covenable achaison ou non .
Si le coulpable dit qu'il ait pechié par mesconoissance , l'en enquerra premierement s'il peut ce savoir ou non , et s'il onques en fu curious de savoir ou non , et si ce fu par aucune cause qu'il ne savoit ou par sa faute et par sa coulpe .
Quar qui dira que por vin ou por amors ou por felonie avra laissee la raison a faire , celui ne semblera pas qu'il ne savoit par mesconoissance , mais par le vice et la mauvaistié de son corage .
Por coi je di que cil ne se desfendra pas par mesconoissance , mais entechera sa persone par coulpe .
Des emprés l'en enquerra par la provable constitucion s'il le savoit ou mesconoissoit .
Puis regardera l'on si cele mesconoissance devroit assez secorre et aydier au coulpable , quar le fait en est certain .
Quant la cause s'escuzera par aventure et le desfendeour dira que por ce convient il pardoner au coulpable , il m'est avis que toutes celes meismes choses devons regarder qui sont escrites de la necessité .
Quar toutes ces treis parties dou purgement si sont voizines et prochaines entre soi en tel guize que de poi s'en faut que l'en ne porroit bien afaitier celes meismes choses dessus dites a trestoutes .
Les leus comuns de l'acuzeor en telz plais si sont de dire contre celui qui , la ou il se confesse dou peché , si detient il toutes voies les juges par araisonement et par paroles .
Les leus comuns dou desfendeor si sont de dire d'umanité et de misericorde ; et que en toutes choses covient regarder la volenté et ne covient mie assigner et metre tricherie es choses qui ne furent pas faites apenseement ne par conseil .
/ La priere si est quant nos gehirons nostre mesfait et ne metrons point d'achaison de mesconoissance , ne de necessité , ne d'aventure por coi nos l'ayons fait , mais nos requerrons toutes voies qu'il nos soit pardoné .
Icy endroites l'en doit demander la raison de pardoner des leus ou par ces leus qui ensivent .
L'en doit premierement regarder au fait dou coulpable et en ses avantimes proeces , s'il est avis qu'il y ait plusors vertuouses euvres ou greignors que les mesfaiz ne soient ; s'il y ait aucune vertu en li ou noblesse par la quele il soupliera ; si l'en y porroit metre aucune esperance que , s'il eschapoit sanz torment , encore seroit il profitable au comun uzage de la terre ; si l'en porra moustrer qu'il meismes ait esté en ses poestez souple , debonaire et misericordious ; si celes choses qu'il a mesfaites , ne les fist pas par haine ne par cruauté , mais qu'il fu esmeu de vertu et de droite entencion et d'estude ; si l'en moustre que / / de tel cause ou de semblable a esté pardoné as autres ; s'il sera avis que de li ne peut avenir nul peril si l'en le laissoit aler ; si de ce faire ne nos ne noz cyteyens ne nule autre cyté ne peut avoir vitupere ne honte .
Les leus comuns si sont de dire de l'umanité , d'aventure , de misericorde et dou treschangement des choses .
Et par le contraire , cil qui aleguera encontre , si uzera de tous ces meismes leus aveuques acreissement et aveuc nombrement de pechiez .
Ceste cause judiciale ne peut estre faite , si com nos moustrames au premier livre ; mais por ce qu'ele peut venir au senat ou au conseil , si ne laissames a parler de li .
CI DEVISE LA QUARTE PARTIE DE LA JURIDICIAL ASSOMPTIVE , CE EST OSTER LE BLAME DE NOS .
Quant nos vodrons oster le blahme de nos , nos metrons la cause ou l'achaisonement de nostre pechié en chose ou en home .
Si en home , nos enquerrons premierement s'il peut tant faire com le coulpable moustre et dit , et si par autre maniere se peut destorber honestement ou sanz peril .
Et / s'il est ensi meismement , covenra il otroier au coulpable ou pardoner en cele chose qu'il a faite por autrui mene ou por autrui metre avant ? Des emprés le doit on tyrer et metre en provable plait et moustrer si ce a esté fait apenceement et par conseil .
Si la cause est raportee en aucune chose , cestes meismes choses , ne s'en faut gaires , doit on regarder et toutes celes ausi que nos comandames de la necessité .
CI DIT COMMENT L'EN PEUT ATRAITIER LES ARGUMENTACIONS AORNEEMENT et DELIVREMENT .
Nos avons assez sufizaument moustré de quelz argumentacions convient uzer en chascune des manieres de la cause judiciale , si demeure ores que nos enseignons coment nos puissons atraitier celes argumentacions aorneement et parfaitement ou delivrement .
Quar a trover quel chose covient a la cause , ce n'est mie comunaument trop grieve chose ; mais a delivrer ce qui est trové et a prononcier le delivrement , ce est fort chose et mout grevouse .
Quar ceste chose si fait que l'en ne demore en uns meismes leus plus longuement que mestier n'est et que l'en ne die et redie une meisme chose et la renvelope en ce meisme ; si fait ausi que l'en ne relasse et deguerpisse l'argumentacion qu'il avra encomencee , ne que l'en ne trespasse a une autre desprofitablement .
Et en tel maniere , par ceste raison , nos meismes porrons ramentevoir quel chose nos avrons dite en chascun leu , et l'auditour autresi , de toute la cause , si se porra amentevoir et aparcevoir de la distribucion ou de la partison de chascune argumentacion .
Icele argumentacion donques , qui est devizee en cinc parties , si est la tres absolute et la tres parfaite .
Les cinc parties en qui la tres parfaite argumentacion se depart , si sont ces : la proposicion , la raison , la confirmacion ou confermance de raison , l'aornement et la complexion .
La proposicion si est par la quele nos moustrons assomeement et en general quelz est la chose que nos volons prover .
La raison si est qui demoustre briement que ce que nos proposons et entendons , si / est verité .
La confermance de la raison si est qui esforce briement la raison qui est mize et la conferme par plusors argumenz .
L'aornement si est que nos devons uzer puis que l'argumentacion sera confermee , por la chose faire honeste et por aemplir la et monteplier .
La complexion si est qui conqueaut les parties de l'argumentacion ensemble et les conclut .
CI DEVISE L'EXEMPLE COMENT LES CINC PARTIES DOIVENT ESTRE ATRAITEES EN L'ARGUMENTACION .
A uzer donques parfaitement de cestes cinc parties , si devrons atraiter en tel guize l'argumentacion .
Nos moustrerons qué fu la cause d'Ulixes , por coi il ocist Ajax .
La cause d'Ulixes fu por coi il ocist Ajax : quar il voloit oster de vie son tres fier henemi , de cui il doutoit , non pas a tort , que ne li venist ou fust trop grant peril .
Il veoit bien que endementiers que cil seroit en vie , il ne pooit estre alegre ni ne pooit vivre .
Il esperoit salu avoir et sauvement par la mort de celui .
Il avoit acoustumé de porchacier , par quelqu'injure , mal et destruiement a son henemi quant il ne pooit par droit .
Et la indigne mort de Palamides si tesmoigne ceste chose .
La paour donques dou peril si l'amonestoit de murtrir celui de qui il doutoit que torment et paine ne li venist .
et l'acoustumement qu'il avoit eu de porchacier mesfait et injure , si li enostoit la doute de ce faire .
Quar quant maintes gens ont empris a faire petis pechiez por aucune achaison , il avient sovent qu'adonques s'esforcent il de faire trop greignors mesfais por aucun certain profit .
Si esperance de monoie a fait maintes gens trabuchier en pechié , si plusors se sont soillié de tricherie por covoitise de seignorie avoir ou d'autre chose , si maintes persones ont aucun legier profit eschangié por une tres grant fraude ; qui se devra merveillier de cestui , s'il ne s'atempra de mesfaire por tant fiere paour eschiver ? Un homme coart , nuisant , coulpable de son pechié , agaitant et vizeus de maufaire , ne vost pas soufrir que son henemi / fust en vie , qui estoit enterin home , hardi , tres fort , vigreus , fier guerreor d'enemistances et esmeu a tort et par injure .
Qui est cil qui se merveillera de ce ? Quar quant nos veons que les bestes sauvages sont alegres por nuire a autre beste , ne devons pas mescroire que le corage de cestui , qui est fier et cruel , soit encliné covoitousement au domage son henemi , meismement qu'en les bestes n'y a nule raison , ne bone ne mauvaise , et en cestui peut on entendre maintes raisons tres pehmes et tres mauvaises .
Se je ai donques enpromis de doner la cause por coi Ulixes fist cel mesfait , et je ai moustré la tres fiere raison et aspre des henemistances et la paour dou peril qui li estoit , n'est pas doute qu'il ne confesse et gehisse la cause dou mesfait .
CI DIT QUE AUCUNE FOIS L'EN PEUT LAISSIER L'AORNEMENT et AUCUNE FOIS LA COMPLEXION ET TEL FOIS LES DEUS .
La tres parfaite argumentacion donques si est cele qui parmaint de cinc parties , mais il n'est pas mestier que l'en l'uze tous jors .
/ / Aucune fois peut on laissier la complexion , quant la matiere est brieve que legierement la peut on comprendre en memoire .
Et aucune fois l'en peut laissier l'aornement , quant la matiere n'est gaires habondant ne copiouse por amplifier et aourner .
Et quant l'argumentacion est brieve et courte et la matiere de la chose est tenve et petite ou basse et humble , lors peut on trespasser l'aornement et la complexion ensemble .
En toute argumentacion doit on avoir ceste raison que je ai mise des deus darraines parties .
La tres ample argumentacion donques et la tres plaine si peut estre de cinc parties .
Et la tres courte si sera de treis parties .
Et la meene si peut estre de quatre parties , c'une fois li peut on oster l'aornement et aucune la complexion , selonc ce que la matiere requerra .
CI DEVISE LES DEUS MANIERES DE VICIOUSE ARGUMENTACION .
Il y a deus manieres de viciouses argumentacions .
L'une si est que l'aversaire peut reprendre , ce est cele qui apartient a / la cause .
L'autre si est qui n'a mestier de reprenance , ja soit ce qu'el est boedie et nient profitable .
Qué sont celes choses que covient refuzer et reprendre et qué sont celes que l'en doit mesprisier et eschiver taisiblement sans reprenance ? Ce ne porras tu clerement entendre si tu ne veysses l'exemple .
Ceste conoissance des viciouses argumentacions si t'aportera double profit , car ele t'enseignera d'eschiver le vice en l'argumentacion et de reprendre les autres quant il ne le savront eschiver .
Nos avons moustré devant que la parfaite et la plaine argumentacion si est de cinc parties .
Regardons ores en chascune partie qué sont les vices que l'en doit eschiver , si que nos puissons fuyr les vices et puisons essaier en tous endrois et tempter les argumentacions des aversaires et d'aucun endroit les puissons destruire et trabuchier .
CI DEVISE LES VICES DE LA PROPOSICION ET DE LA RAISON ET DE LA CONFERMANCE et DE L'AORNEMENT et DE LA COMPLEXION .
L'exposicion ou la proposicion si est viciouse quant l'on raporte d'aucune partie , ou de la greignor partie , a trestous icele / / chose que n'est pas adonee de necessité a tous ; si come s'aucun disoit en tel guize : « Tous ceaus qui sont en povreté , si aiment meaus conquerre richesses dehleaument et par mesfait que garder lor povreté par vertu » .
Quant aucun avra mize ensi s'argumentacion et ne fera force de choisir que sera la raison ou la confermance de raison , nos la li porrons legierement reprendre en tel guize .
Nos li moustrerons que ce qui est en aucun povre mauvais , faucement et a tort le met on en tous povres .
La proposicion si est autresi viciouse quant ce qui avient a tart , l'en le nie et dit que n'avient ja mais ; ensi : « Nul home ne peut en trespassant ne par un soul regarder cheyr en amor .
Car il est avenu qu'acun chay en amor par un regarder .
et puis que ce avient et peut estre , coment qu'il soit : ou aucune fois , ou a tart ou que l'en l'entende qu'aucune fois peut estre , cil ne devoit pas dire que nul home ne peut ja mais .
» Encores la proposicion est viciouse , quant nos moustrons que nous avons aunees toutes les choses que mestier nos sont et nos avrons trespassee aucune covenable chose , en ceste guize : « Il est mestier que cest home qui est ocis , soit ocis , ou de larrons , ou d'enemis , ou que tu l'ayes ocis , qui t'avoit fait son hoir en partie par son testament .
Larrons ne furent onques veu en celi leu et henemi n'avoit il nul .
Si remaint donques que , puis que larrons ne henemis ne l'aient ocis , - quar les uns n'estoient pas , les autres n'avoit il mie , - que tu l'ayes ocis » .
Ceste proposicion sera reprize si nos moustrons qu'aucuns autres pooient faire cel malefice , sanz ceaus qui sont dessus amenteus , si come en cest exemple poez veyr : Quant l'en dit qu'il covenoit que larrons ou henemis ou nos avions fait le murtre , nos porrons dire que ce peut estre fait de sa maihnee ou de ses autres hoirs .
Quant nos avrons ensi lor aünement destorbé , si nos remaindra plus ample leu de desfendre .
Ce devons donques bien eschiver en nostre parlement que quant nos cuiderons avoir toutes choses concuillies , que nos / / n'ayons laissee aucune chose covenable que l'en nos porroit propozer .
Encore est la proposicion viciouze par faus nombrement .
Ce avient quant il y a plusours choses a dire et nos en disons mainz , en tel maniere : « Deus choses sont qui deboutent tous les juges a mesfaire : luxure et avarice » .
Porra aucun dire : « et amor , por coi non ? Por coi non covoitize ? Por coi non paor de mort et maintes autres choses ? Por coi ne peuent autresi bien ce faire ? » Faus nombrement si est autresi quant il y a mainz de choses et nos disons plusors ; si come qui diroit : « Treis choses sont qui sollicitent les homes et les font curious : paour , covoitise et dehait » .
Assez sufisoit a dire : « Paour et covoitise » , quar il covient que dehait soit conjoint aveuc l'une chose et l'autre .
Encore cele proposicion tient on por viciouse que l'en reporte trop loing ; si come : « Folie si est mere et matiere de tous les maus .
Ele engendre trop grans covoitises .
Mais les trop grans covoitises et nient fenies , si sont desmesurees .
Cestes si enfantent avarice , et avarice si deboute l'ome a chascun forfait .
Noz aversaires donques si ont ceste tricherie acuillie et ce grant mau , par avarice » .
Icy endroites , ce qui est darrainement mis et dit , si estoit assez a dire .
Nos ne devons pas ensivre Hennium et les autres poetes , qui avoient congié et relaschance de parler en ceste guize : « Ha , ne fussent esté ja mais trenchiez les plançons ne le marrain au bois Pelyen , ni ne chayssent ja mais a terre ! Si ne seroit esté encomencee la nef qui ores est apelee Argo , qui les Grifons porta a requerre tricherressement cele peau doree de moton par le comandement dou roi Peles de Colches .
Car ma dame Medee ja mais n'eust mis le pié hors de maison » .
Icy endroites assez soufisoit a dire : « He , la moye volenté , n'eust ja mais le pié mis hors de maison ma dame Medee , dehaitee de corage , nafree d'amor » , si les poetes fussent esté curious de soufisance .
En les exposicions donques et en noz parlemens si devons deguerpir et laissier / / tele repeticion desus dite .
Car ceste n'est pas viciouse de reprenance , come maint autres , mais de son gré .
La raison est viciouse quant ele n'est point daubee ne afaitee a l'exposicion ou a l'araisonement , ou por feblece ou por vanité .
Feble si est la raison quant ele ne moustre de necessité qu'ensi est la chose com est exposte et dite , si come l'en treuve chiez Plautus : « Pechié est » , fait il , « et mal que l'en chastie son ami por sa coulpe en sa juenesse , mais en l'aage d'enfance seroit profitable chose a faire » .
Ceste est l'exposicion ou l'araisonement .
Veons quelz est la raison qu'il met .
« Car je ne chastierai hui » , fait il , « mon ami por sa commize coulpe » .
Ne de ce qu'il doit faire , ne de ce qu'il li covient faire , il seit et entent quel chose li seroit profitable .
La raison si est vaine quant ele est fausse ; en tel guize : « L'en ne doit pas fuyr amor , quar de li si naist tres veraie amistance » .
Ou ensi : « L'en doit eschiver philosophie , quar ele aporte coardize et peresse » .
Si cestes raisons ne fussent fauces , nos diriens que lor exposicions seroient veraies .
Cele raison est autresi feble qui ne done pas necessaire cause de l'exposicion ou de l'araisonement ; si come l'en treuve en cel auctour Pacuvius : « Les philosophes » , fait il , « moustrent que fortune si est fole et aveugle et mesconoissant et qu'ele est en semblance , ce dient il , de pierre reonde et roable ; quar la ou aventure deboute cele pierre , ileuques chiet fortune .
Aveugle l'apelent il , quar ele ne voit ou ele s'ajouste .
Fole est ele , ce dient il , quar ele est cruel , nient certaine et nient estable .
Mesconoissant , por ce qu'ele ne peut chosir entre ce qui est digne et ce qui n'est pas digne .
Il y a autres philosophes qui dient le contraire : que nule chaitiveté n'est fortune , mais toutes choses sont governees a la volee et par foleance .
et ce nos enseigne a conoistre uzage .
Si come Horestes : ores fu roi , ores fu fait povres et mendiant .
Mais ceste chose li avint par peril de mer , / / ce n'en avint donques par aventure ou par fortune » .
En cest endroit , Pacuvius si uza feble raison quant il dist que les choses sont governees plus par foleance que par fortune , quar par l'une et l'autre openion des philosophes pooit bien estre fait que cil qui avoit esté rois , devenist mendic .
Cele raison est autresi feble qui est mise et assignee por raison , mais ele senefie ce meisme qui est dit en l'exposicion ; si come : « Grant mal fait as homes avarice , quar les homes sont tormentez de mainz domages et grans por la grant covoitise de monoie » .
Icy endroites ce meismes qui est dit en l'exposicion , si est senefié par la raison mais par autres paroles .
Encores est cele raison feble et nient ferme qui done mainz covenable cause que la matiere ne requiert ; en tel maniere : « Profitable chose est sagece , car cil qui sont sages , ont uzé de cultiver pitié » .
Et ceste autresi : « Profitable chose est d'avoir verais amis , por ce que l'en ait aveuc qui il se puise juer et / soulacier » .
Car en ensifaites raisons , l'exposicion n'est pas confermee de enterine raison et parfaite , mais de tenve et nient soufisant .
Encore di je que cele raison si est viciouze que l'en peut afaitier a autre exposicion , si come fait Pacuvius , qui met une meisme raison par coi fortune est apelee aveugle et por coi mesconoissance .
Il y a mainz vices en la confermance de raison que nos devons eschiver en nostre araisonement , et mainz en y a que nos devons choizir et prendre garde en l'araisonement des aversaires .
Et ce est por ce que nos devons ileuques dilizaument doner garde , quar quant l'afermance de la raison est bien curee et encerchee , ele compreuve tres bien et mout tost l'argumentacion toute .
Les estudious donques et les bien ententis si usent a confermer la raison de double conclusion , en tel guize : « O pere , par toi sui tormentee d'injure indignement .
Car si tu cuidoies que mon espous fust mauvais , por coi / / me donoies tu a lui ? Et s'il est proudom , por coi m'esforces tu a relenquir tel home contre ma volenté et la soue ? » Les queles seront ensi concluses ; ou que l'en les retornera par le contraire , ou l'en les reprendra de simple endroit .
Par le contraire , ensi : « O fille , je ne te tormente d'injure indignement .
S'il est proudom , je t'ai a li donee ; et s'il est mauvais , par dessevrement , je te delivrerai de paine » .
De simple endroit les reprendra l'on , si par la double conclusion l'en esfauce l'une et l'autre partie , en tel guize : « Quar si tu cuidees que Trespont fust mauvais , por coi me marioies tu en lui ? - Je cuidai qu'il fust proudom et mesprenoie ; puis l'ai coneu et si le veulle fuyr » .
La reprenance de sifaite conclusion si est double : cele sovraine si est plus agüe et plus forte a porpencer : mais ceste darraine si est plus legiere .
La confermance de raison si est viciouze quant nos uzons de cele chose qui senefie plusors choses , por certain signe / d'une chose , en tel maniere : « Por ce qu'ele est pale , il est mestier qu'ele ait esté malade ; ou por ce qu'ele tient enfant , mestier est qu'ele ait enfanté » .
Car cestes choses , de lor gré , n'en ont mie certains signes , si autres semblables signes ne corussent aveuques ; la quel chose s'avenist , si porront acroistre la souspecion .
Encore la confermance de raison si est viciouse quant ce que l'en dit contre l'aversaire , peut convenir contre uns autres , ou contre celui meisme qui dit , en tel maniere : « Chetis sont cil qui espousent femes » , et tu as espousee une autre .
Encores est viciouse qui a vulgaire desfence et comune , en tel guize : « Par yre pechai et fis ce que je ai fait , ou par juenesce , ou par amor » .
S'ensifaites confermances sont receues , mout tres grans pechiez porront passer sans punir .
Encores est ce vicious et maudit , quant l'en prent cele chose por certaine qui est entre tous .
La quel chose meismes est ores en ce plait que Enius alegue de Trespont , en tel maniere : « He , les deus , qui ont en pooir les movemenz / / des celestiaus et des infernaus , si conseillent pais entre soi et font acort » .
Quar Ennius si dit que Trespont uza ensi de cest exemple por son droit , ausi come s'il moustrast par assez certaines raisons qu'ensi devoit estre .
Encores est ce vicious a dire quant il semble que l'en dit ja la chose ausi come a tart et puis que la besoigne est faite , en tel guize : « S'il m'eust sovenu , o chevaliers , je n'eusse pas fait que la chose venist en ce leu , car j'eusse fait ce ou ce , mais ceste raison lors m'enfuy .
Encores est ce vicious , quant l'en cuevre par aucune legiere desfence ce qui est mis en pechié et en blahme manifest ; en tel guize : « Quant trestous te requeroient en tel regne , je te deguerpi .
Or endroites , quant trestous te ont relenqui , je , tot soul , a grant peril , m'apareille que tu soies restituis » .
Encores est ce vicious quant l'en dit ce que l'en peut entendre ou prendre en autre endroit que l'en ne le dit .
Ce avient en tel maniere s'aucun puissant home et deceveor ou de grant renom deyst en un estrif de plait : « Meaus / vaut uzer de roys que de mauvaises loys » .
Quar tout soit ce que l'en porroit ce dire , sans malice , por acroistre la chose , toutevoies un tel home ne peut ce dire , por sa puissance , sans grant souspecion .
Encores est ce vicious d'uzer fauces diffinicions ou de comunes .
Les fauces sont telz ; si come s'aucun deyst que nule injure n'est riens , fors cele qui est de ferir ou de laidir .
Les comunes si sont que l'en peut entendre et raporter en autre chose ; ausi come qui vodroit deffenir uzerier et diroit ensi : « Briefment vos di que uzerier si est delleal henemi et agaiteour de maufaire , car il est mauvais et tempestuous cyteyen » .
Cestui n'a pas mize graindre diffinicion ne maindre d'uzerier que de larron ou d'escarran ou de traytre .
Encores est ce vicios en argumenter quant l'on prent por argument chose qui est espandue de son propozement ; si come se aucun vozist reprendre un home de larrecin et diroit qu'il est mauvais et avoirs et plain de tricherie ; et par ce vodroit il prover et tesmoignier que / / cil avroit fait le larrecin .
Encores est viciouse chose de desfaire le plait par plait , ensi : « Il ne covient pas , o juges , que cestui nos satiface de ce qu'il dit qu'il ne peut estre present en tel maniere com il avoit esté juré .
Que seroit s'il ne fust venu a l'ost dou roy ? Deyst il ce au chevetaine des chevaliers ? » Ceste chose si est viciouse por ce que l'en ne dit pas que la chose soit delivré ou jugee , mais empeeschee et mize en semblable plait par le leu de l'exemple .
Encore si est viciouse chose quant l'en cure poi a delivrer ce dont il en est grant plait et l'en le laisse ausi come s'il fust ja repassé .
Ensi : « Le respons est fait apertement si tu l'entens : il comande que les armes soient donees a tel home com fu cil qui les porta , si nos volons avoir ou uzer Troies .
Je di que les armes sont moies , quar il est droit que je aie les armes de mon frere et eles me sont jugees , ou por ce que je li sui prochain , ou que je le resemble en vertu .
Encores est ce viciouse chose quant l'en se descorde , en son araisonement et en son parler , a soi meisme et dit contre les choses que il avra dit avant , en tel guize : « Je ne puis pencer ne repencer par quel achaison ou par quel cause je puis acuzer cestui .
Quar s'il a honte , por coi l'acuzerai je , qu'il est proudom ? et s'il a desvergoignous corage et sans honte , por coi l'accuzerai je qui toute rien desprisera et tenra vil ? » Il ne semble pas que cestui ait mostree soufisant raison por coi il ne le doit accuzer .
Mais quel chose dit il aprés ? « Je te racuzerai ores dou premier comencement » .
Encores est viciouze chose quant l'on dit chose contre la volenté dou juge ou de ceaus qui oient .
et ce peut avenir quant l'en blece les pars que cil veulent aidier , ou cil qui lor sont chiers amis ; ou si par aucun tel vice en est blecee la volenté de l'auditour .
Encores est vicious quant l'on ne conferme toutes les choses qu'il avra promises a dire en l'exposicion ; ce est : en son proposement , quant il proposa sa raison et mist avant .
Encores est ce tenu por viciouse chose et por hontouse , quant l'en dit d'aucune et le / / plait sera d'autre chose .
En itel vice , l'en se doit prendre garde que riens ne soit ajoustee a la chose n'amermee de la chose , ou que toute la cause ne soit muee et raportee en autre cause .
Si come Paucuvius ramentoit de Zechus aveuques Amphion que la ou lor plait de desputeison estoit de muzique , si failli lor desputeison en diffinicion de sapience et fu fenie au profit de vertu .
Encores se doit on prendre garde que le blahmement de l'accuzeour ne contient mie une chose et autre fera le purgement dou desfendeor .
La quel chose font sovent maint coulpables por les fors apencemenz qu'il ont quant il sont en destroit et angoissos de lor cause .
Si come s'aucun est acuzé qu'il ait requis et demandé des empereors la maistrie par covoitise , et il dira que ce li fu commis en l'ost .
Si de ce nos donons garde dilizaument en l'araisonement des aversaires , maintes fois les porrons reprendre et en ensifaite reprehencion , si moustrerons qu'il n'en ont riens de cele chose qu'il / diront .
Encore viciouse chose est et inhoneste de vituperer aucun art ou science ou estude por les vices de ceaus qui estudient en li ; si come qui vitupereroit rethorique por vituperer la vie d'aucun rethorien .
Encore viciouse chose est trop que , quant aucune chose est dehleaument faite et mauvaisement , l'en cuidera de cele chose moustrer quel home l'avra faite .
En tel guize : « Un home est mort et laidement desfassoné de tot le cors , enflé et estrangement descouloré .
Il s'ensiut donques qu'il soit ocis par venim » .
Des emprés , l'en regardera s'il y a aucun qui s'entremete de cel mestier , si come maintes gens sont qui font venim ou vendent ; si li metra cel blahme encontre et l'encombrera de tel vice non pas petit .
Car l'en ne doit enquerre si le fait est fait , mais qui le fait .
Encore viciouse chose est , quant l'on doit comparer choses ou metre les en compareison , que l'une essaucera et de l'autre mencion ne fera ; et s'il face mencion , mout neglizaument la fera , et dira / / si come qui feroit tel compareison : « Le quel vaudroit meaus au peuple : de prendre froment ou de non prendre » .
Ce qui sera profitable en l'une chose , si le dira curiousement et contera , et ce qui en l'autre chose sera desprofitable , si le trespassera , ou s'il est bien tres petit , si le dira .
Encore viciouse chose est , en faire compareisons de choses , quant l'en vitupere l'une chose et l'autre si loe ; si come qui diroit : « A qui doit on faire plus d'onor , as Albensienz , ou as Negensienz , qui ont profité a la chose publique et au peuple romain » ? S'il loe ces , ne doit pas vituperer ceaus , quar il n'est pas mestier se tu loes les uns , que tu vituperes les autres .
Mais ce peus tu bien faire que quant tu loes assez ou plus les uns , qu'aucun poi de los tu faces as autres qu'il ne semble que tu demehles contre la verité por covoitise .
Encore viciouse chose est de faire plait de l'apelement ou dou nom de la chose qui selonc la coustume peut estre mout bien jugee .
Si come Sulpicius fist , qui avoit desfendu que les escilliez qui / ne lor aferoit de dire cause ne d'aleguer , ne fussent point ramenez .
Puis quant vint a doner cele loy , si dist que c'estoit autre loy qu'il voloit doner , por le changement dou nom ; quar ce n'estoit pas des essilliez qu'il disoit , mais de ceaus qui sont degetez par force .
Puis aprés si fu ce ausi come en plait par quel nom cil seroient apelez et ausi come l'on ne devoit mie trestous ceaus apeler essilliez qui aigue et feu lor estoit devee .
Mais l'en li doit pardoner s'il ce fist , par aventure , por aucune raison ou cause .
Et nos si devons toutes voies entendre que ce soit viciouse chose de faire plait por changement ou por muance de nom par la maniere dessus dite .
Nos devons ores parler des vices de l'aornement .
L'aornement si se doit faire et agencir de semblables choses et d'exemples et de choses jugees et d'amplifiemenz et d'autres choses qui apartienent a acroistre l'argumentacion et aorner .
Si veons donques que sont les vices de toutes ces choses .
La semblable chose si peut estre viciouse quant ele est d'aucun endroit dessemblable et nen a mie pareille raison de compareison ne ygale , ou qu'ele est nuisant a celui qui la met avant .
L'exemple si est vicious quant il est faus que l'en le peut reprendre , ou quant il est mauvais que l'on ne le doit ensivre , ou quant il est greignor ou maindre que la chose ne requiert .
La chose jugee si est viciousement aleguee quant l'en l'alegue de dessemblable chose ou de chose qui n'est pas de plait , ou de chose qui est mauvaisement jugee , ou de tel raison que les aversaires porreent aleguer plusors choses ou plus jugees .
Viciouse chose est autresi d'argumenter , de prover et de manifester que ce soit fait que les aversaires gehissent et confessent qu'il est fait , car cele chose covient soulement acroistre .
Encores est ce vicious d'acroistre cele chose qui covient moustrer et enseignier .
Si come s'aucun accuzast aucun autre d'omecide et avant qu'il moustrast covenables argumentacions et preuves , si acroistra le pechié et dira que riens n'est plus indigne ne piour que de murtrir home .
Quar ici endroit l'on ne demande pas si ce est digne chose ou nient digne , mais si ce est fait ou non .
La complexion si est viciouse quant ele nen embrasse pas et comprent premierement ce qui a esté premierement dit ; et quant ele ne conclut briement ce qu'ele doit concluire ; et quant ele ne laisse rien certaine de tout le nombrement que face a conter n'a mentevoir , si que l'en puisse entendre ce qui fu propozé et dit en l'argumentacion , ce est : quel chose fu mostree en la raison , quel chose en la confermance et quel chose briement en toute l'argumentacion .
CI COMENSE LA CONCLUSION QUI EST LA SISEIME PARTIE D'ARAISONEMENT .
Les conclusions , que les Grifons apelent epilogue , ce est surparler et repeter , si sont departies en treis : en nombrement , en amplifiement et en misericorde .
Nos poons uzer de quatre leus es conclusions selonc le comencement , selonc la narracion , selonc la ferme argumentacion , / / et selonc la conclusion .
Le nombrement si est par qui nos devons cuillir ensemble et briement amonester de quelz choses nos avrons parlé .
et ce fait on por renoveler et refreschir l'araisonement .
et si redirons par ordre quanque avra esté dit que , si l'auditour ait nule chose retenue en memoire , qu'a cele meisme soit ramené .
En ceste partie si devons prendre garde que le nombrement ne soit repeté ne repris dou comencement ou de la narracion ; quar il sera avis lors que l'araisonement soit afaitié par fainte cure et par tel escient et tel achaison de moustrer l'artifice et l'enging et la memoire , et si semblera une vanité .
Por la quel chose si devons encomencier le nombrement de la partison .
Des emprés , si devons expondre briement et par ordre les choses qui avront esté atractees en la confermance et en la reprenance .
L'amplifiement si doit estre pris par le comun leu d'atizement por l'achaison ou la cause des auditours .
Les leus comuns doivent estre pris regnablement de dis comandemenz a la cause d'acroistre le blahme .
Le premier leu si doit estre pris d'auctorité .
C'est quant nos amentevons en quel cure et en quel entente fu cele chose as deus nient mortelz , ou a noz majours , o a roys , as cytez et a nacions , a sages homes et au senat .
Et si devons veyr meismement et doner garde coment fu confermé de ces choses et establi es loys .
Le segont leu si est quant nos regardons a qui celes choses apartienent de qui l'en fait le blahme : s'eles apartienent comunaument a tous , la quel chose est trop cruel ; ou a plus souverains , si come cil sont des quelz l'en prent le comun leu d'auctorité ou as ygaus et pareilz , ce est cil qui sont mis en celes meismes parties d'eur , de corage et de cors : ou a plus bas qui a toutes ces choses sont avant miz .
Le tiers leu si est par qui nos enquerrons quel chose avenroit si ce seroit otroié a tous .
et si moustrerons quel peril et quel domage ensivroit si cele chose fust mize a nonchaloir .
Le quart leu si est par le quel nos moustrerons que , se l'en pardonoit a cestui , mainz mauvais en seroient plus aigres a mesfaire qu'encores les detient l'atendre dou jugement .
Le quint leu si est par qui nos devons moustrer que , s'une fois seroit autrement jugié , il n'y avroit chose que l'en porroit por riens megier , ne faus jugement ou meserre par aucune guize amender .
En cest endroit , profitable chose sera de metre compareison et semblances d'autres choses a moustrer qu'autres choses se peuent bien apaisier par enviellir , ou amender par conseil ; mais ceste chose ne se porra assoagier n'amender par nule guize .
Le sizeime leu si est de moustrer que le fait a esté fait porvehuement ; et pechié volontaire n'a point d'excusacion de mesconoissance ou de desporveance et a tel pechié nule juste priere ne peut estre apareillee .
Le septime leu si est de moustrer que cel mesfait si est lait , cruel , trichierre et dehleal .
La quel chose si est si come injure de femes , por qui achaison maintes batailles ressortissent .
/ Le huytisme leu si est de dire que ce n'est pas malefice comun , mais especial et singuler , lait , dehleal et desuzé , et por ce le doit on plus tost jugier et plus cruelment .
Le novisme leu si est de la compareison des pechiez , ausi come quant l'en dira : « Greigner pechié est de violer noble virge que de blecier chose sacre , quar l'un si avient par inordenee covoitise et l'autre par orgueil » .
Le dizeime leu si est par qui nos devons expondre aigrement , dilizaument et en blasmant toutes les choses qui sont faites en atraitier la besoigne et qui suelent ensivre le fait , ensi qu'il soit avis , par le nombrement des choses ensivans , que la chose se face et la besoigne .
Le corage de l'autre s'esmovera par misericorde si nos disons le divers treschangement d'aventures ; si nos moustrons par compareison en quel prosperité nos fumes jadis et en quel adversité nos somes ores ; se nos contons autresi et demoustrons quelz choses nos porreent avenir si nos perdons la cause ; si nos souplions a ceaus de qui nos requerrons misericorde et nos metons sous lor pooir ; si nos moustrons que aucun domage et mesestance avenra a noz peres et a noz meres ou a noz prochains et a noz autres amis de cest endroit , et que nos en somes plus dolenz de lor dezolacion et de lor chaitiveté que de nostre domage ; si nos disons coment nos avons esté maintes fois pitous , misericordious et debonaires envers les autres ; si nos mostrons les maus et les mesaises ou nos avons toz jors esté ou longuement esté ; si nos complaignons nostre fait ou nostre mesaventure et moustrons combien ele a esté grande et combien nostre corage fu fort a soufrir , tant de domages qui li sont avenus .
L'esmovement de misericorde covient estre brief et court , quar riens ne desseche plus tost que lerme .
Nos avons atraitié en cestui livre tous les plus oscurs leus de tout cest artifice , ne s'en faut gaires .
Por la quel chose nos ferons ici endroites fin de ce livre et dirons au tiers livre les comandemenz des autres choses qui sont remeses a dire , selonc ce que meaus nos semblera .
Et ensi com nos avons toutes ces choses studiousement escrites et a grant cure , en tel maniere les dois tu dilizaument regarder aveuques nos et sans nos et ensi aprendre et savoir , que nos puissons recuillir de ta science le fruit de nostre travaill et de la cure que nos avons mise , et que tu meismes puisses loer nostre curiouseté et te puisses esjoyr de ta parcevance .
Tu seras plus sages de l'artifice de ces comandemenz et nos en serons plus alegrés a parfaire le remenant quant nos verrons que nostre estude fructifie en toi .
Assez voi je et conois que tu feras quanque je ai dit , quar je ne te mesconois pas .
Passons des ores mais as autres comandemenz , que nos puissons satifaire a ta droituriere volenté , si com nos le porpençons sanz faille volentiers a faire .
CI COMENSE LE SINQUEIME LIVRE QUI DEMOSTRE LA RAISON DE CELES CHOSES / / TROVER QUI APARTIENENT A LA DELIBERATIVE et A LA DEMOUSTRATIVE .
Nos avons moustré es livres dessus assez habondanment , au mien escient , coment il couvient afaitier le treuvement des choses a toute cause judiciale .
Si moustrerons ores en ce livre la raison de celes choses a trover qui apartienent as deliberatives causes et demostratives que toute l'art de trover ou de trovement te soit tot au premier complie et parfaitement livree .
Puis si nos demorera a dire des autres quatre parties de cest artifice , des treis parties nos en dirons en ce livre ; ce est dou disponement , dou prononciement et de la memoire .
Et por ce qu'il en y a de l'elocucion plusors choses a dire , si amames meaus a escrire de li au quart livre .
Le quel livre nos te parferons tost , a l'aÿe de Deu , et isnelement , ensi que riens de l'art retho / rique ne te soit defaillant .
Et tu tandis , quant tu vodras , si dois conquerre aveuques nos ce qu'as oy premierement , et aucune fois sans nos , en lisant .
et guarde qu'aucune autre chose ne te destorbe que tu ne puisses aler avant ensemble au nos a ce profit .
Apareille toi ores et fai que tu soies ententif , et nos porsivrons nostre porpos .
CI COMENSE LA DELIBERATIVE CAUSE et DEVISE LES PARTISSEMENZ DE LOR GUISES .
Les delivrances en partie sont telz et de tel guize que l'en doit demander le quel soit meaus a faire ; et en partie son telz quant l'en regarde quel chose soit meismement a faire .
Le quel soit meaus a faire , si est ensi : « Veons si l'en doit destruire Cartaine ou laissier » .
Quel chose soit meismement a faire , ce est ensi com il avint d'Anibal quant il fu apelé d'Italie a Cartaigne , qu'il fu en tel conseil ou pooit estre de demorer en Ytalie , ou de retorner a maison , ou d'aler en Egypte assegier Alixandre .
Encore les delivrances , en partie , sont a conseillier por / / soi meisme , si come si le senat se conseillast s'il racheteroit les chaitis des henemis ou non .
Et en partie eles vienent en conseillement por aucune foraine cause et estrange , si come si le senat se conseillast s'il quiteroit Scipion par les loys de la bataille ytaliene qu'il fust consele avant le tens .
Et en partie sont eles a conseillier et por soi , et plus por aucune cause foraine ; si come si le senat delivrast par conseil de doner la cyté as compaignons par bataille ytaliene ou non .
Quant il avient es causes que la nature de la chose si fait la delivrance , lors si devons afaitier tout l'araisonement a cele chose .
Et quant il avient es causes qu'aucune foraine cause fait la delivrance , ileuques devons acroistre cele cause ou abaissier .
A la raison de ceaus qui diront la sentence si covenra metre avant la fin de profit a ce que toute raison d'arraizonement soit a li raportee .
Au reconseilliement civil , profit si est / devizé en deus parties : en seure et en honeste .
La sehure si est qui fait eschiver par aucune raison ou par chascune le peril qui est present , ou le peril qui doit ensivre .
Ceste si est departie en force et en tricherie .
De l'une et de l'autre porrons uzer ensemble ou de chascune par soi .
Force si est esgardee par oz , par navies , par armes , par tormenz , par rapelement d'omes et par autresifaites choses .
Tricherie si avient par monoie , par promesses , par faintizes , par recordances , par meurtances .
En ces choses est ele et es autres , des queles nos parlerons plus s'il avenoit que nos vozissions escrivre de l'amenistrement de la chose publique .
L'onesté si est departie en droit ou droiturier et en loable .
Le droit si est ce qui est fait aveuque vertu et aveuque office ou uzage de vertu .
Cestui si est departi en prudence , en justise , en force et en temprance .
Prudence si est une vizouzeté et soutillance que par esgart de raison peut eslire bien ou mal et choisir l'un de l'autre .
Encores la peut on / / dire autrement : prudence si est science d'un artifice , ou prudence si est memoire de maintes choses et un uzage de plusors besoignes .
Justise si est une igauté qui done a chascune chose son droit selonc ce qu'el est digne .
Force si est un dezirement de grans choses et mesprizement de vilz choses et basses et parfaite soufrance de travail aveuques raison de profit .
Temprance si est un continuel amesurement ou refrenement de covoitises au corage .
Si nos volons uzer des parties de prudence , nos metrons en compareison les profiz aveuques les domages et amonesterons d'ensivre les uns et d'eschiver les autres .
Ou nos amonesterons en aucune chose et dirons tel chose dont nos porrons avoir aucune science covenable d'aprendre , et moustrerons coment et par quel raison ce porroit estre fait .
Ou nos reciterons aucun fait , dont nos porrons avoir presente memoire ou oÿe ; et ce porrons nos faire legierement et amonester par aucun exemple que nos me / trons avant .
Si nos volons uzer des parties de justise , nos dirons qu'il covient avoir merci de ceaus qui sont innocent et sans coulpe , ou de ceaus qui sont souples et humles .
Ou nos moustrerons qu'il covient rendre grace et faire a bien desservir , ou qu'il covient vengier des mauvais ou vengier ceaus qui l'ont desservi .
Ou nos jugerons de garder mout curiousement foy et leauté .
Nos dirons qu'il covient bien garder les loys et les bones coustumes de la noble cité ; et les compaignies et les amistances covient il honorer studiousement et cultiver .
Nos moustrerons ausi que s'aucun droit nos est par nature vers les deus , vers noz peres et noz meres , ou vers nostre pays , si le devons hautement garder et religiousement cultiver .
Noz hostes et noz maihnees , nos sergenteries , noz cozins et noz prochains , si devons chastement cultiver et honestement garder et sauver .
Si moustrerons autresi que ne covient pas forvoier de la droite voie ne por pris , ne por / / grace , ne por peril , ne por nul ensivement d'autrui ; et que en toutes choses covient establir droit igalable .
Par ces parties de justise , et par semblables , porrons nos moustrer , s'aucune chose avons a faire en consistoire ou en conseil , qu'ele soit juste et droituriere .
et par lor contraires si porrons moustrer qu'ele soit contre justise et contre droit .
Et en tel maniere , par ces leus dessus diz , devons estre apareilliez a amonester et a desamonester .
Si nos volons amonester force et l'achaisonement de retenir la , nos devons moustrer et dire qu'a chascun vaillant home covient tous jors desirer et ensivre les grans choses , les hautes et les roides ; et que les vilz choses et les humles ne sont pas dignes as vaillanz homes n'a home corageus ne emprenant .
et por ce , les fors homes et de cuer les doivent desprisier et refuzer et les doivent jugier et chosir come descovenables et desaferables a lor dignité .
Si devons ausi enorter et dire qu'il ne covient pas departir / d'oneste chose por nule grandesce de peril ou de travail et que meaus vaut mort que laidure et plus digne chose est morir que soufrir honte ou faire chose inhoneste .
et por nule dolor l'en ne se doit departir de vertu , ne l'en ne doit douter neisunes henemistances por la verité maintenir ; et que chascun proudome devroit ensivre tout peril et soufrir tot travail por son pays , por son pere et sa mere , por ses hostes , por ses amis et por toutes choses que justise comande a cultiver et a garder .
Si nos volons amonester temprance , nos devons desenorter et vituperer les trop grans covoitises de monoies , d'onor , de vaine gloire et de sifaites choses .
et devons defenir et esclarzir chascune chose par certain terme de sa nature ; si devons moustrer ce qui est assés et soufisant a chascun , et que n'est pas bon a passer outre ce que l'en doit et d'aler trop avant et trespasser mesure .
et moustrerons maniere et fin que chascune chose doit avoir , cele chose meis / / mement que nos avrons en propos .
et de sifaite guize sont les parties et les endrois d'amplefier vertu et d'acroistre .
Et s'il avenoit que nos vodrions apetizier vertu et abaissier , nos desamonesterons ces choses devant dites si nos porrons , et les apetiserons si ce peut estre , car nul home ne doit jugier , ne dire que l'en se doit departir de vertu .
Mais ou l'en dira que la chose soit tele que plus vertuouse porroit on bien trover , ou l'en moustrera que vertu est meaus et plus es choses que sont contraires a cestes , que n'est en cestes .
Et si nos poons en aucune guize moustrer que ce que nostre aversaire apele justise , si est sotie , musardie , mauvaise courtoisie , nos le moustrerons dilizaument .
Et ce qu'il apele prudence , si dirons que ce est descovenable science , plaine de janglerie et de hayne .
Et ce qu'il apele temprance , si est mauvaise peresse et negligence .
Et ce qu'il apele force , si est mehlive folie ou foleance et desporveue .
L'autre endroit / d'onesté si est apelé loable , si com est dessus devizé .
Cestui si fait estre honeste la remenbrance de la chose et au present et au futur .
Cest endroit d'onesté ne dessevrames nos pas de l'autre endroit qui est apelé droit por ce que les quatre parties de droit dessus dites ne facent ausi bien cest amentoivement d'onesté , mais por ce qu'il le covient atraitier dessevreement par soi ; ne il ne covient pas dezirer le droit soulement por l'achaison dou los , mais si le loz l'ensiut , plus volentiers le dezire l'on .
Quant le droit donques sera moustré , si moustrera l'on qu'il soit loable , ou de covenables homes - si come s'aucune chose plaisoit a plus honest ordre et de peour ordre seroit blahmee - ou d'aucuns compaignons , ou de tous les cyteyens , d'estranges nacions et de ceaus qui venront aprés noz .
Quant il y avra sifaite division de leus au reconsiliement de la delivrance , l'en doit adonques briement ovrir et desclairer la raison ou l'atraitement de toute la cause .
Et si porra l'en / / encomencier afferablement ou de comencement , ou d'ensinuacion , ou de celes meismes raisons des queles l'on encomence en la judicial cause .
Et si le conte d'aucune chose escheoit , par cele meisme raison le covenra conter .
Quar en ensifaites causes , le profit si est lor fin et le profit si est departi en seur et en honest ; si nos porrons moustrer l'un et l'autre , d'ambedeus en prometrons a moustrer en nostre dit .
Et si nos devons l'un soulement moustrer , nos moustrerons simplement ce que nos avrons a dire .
Et se nos disons que nostre raison est seure , nos la departirons en force et en conseil .
Car ce qui en enseignant apelames tricherie por la cause de desclairier la chose , nos l'apelerons en disant plus honeste : conseil .
Et si nos disons que la sentence de nostre raison est droite et toutes les parties dou droit escherront , nos la partirons en quatre ; et si nen escheent toutes , tant com il en escherra , tant espanderons nos .
CI DEVISE COMENT NOS USERONS A CONFERMER NOS LEUS EN LA CONFERMANCE et EN LA REPRENANCE .
En la confirmacion et en la reprenance , nos uze / rons a confermer nos leus que nos moustrames avant , et a reprendre ou refuzer les contraires .
Car si come noz leus que nos moustrames avant , sont a confermer , en tel maniere les contraires sont a refuzer .
La raison d'atraitier l'artificiouse argumentacion si doit estre quise dou segont livre .
Mais s'il avenoit au conseillement que la sentence seroit a l'un de seure raison et a l'autre d'oneste raison , - si come en la delivrance de ceaus qui sont environeement assegiez de paines et il se conseillent qu'il doient faire , - s'aucun emprenoit la seure raison a maintenir , si doit uzer de ces leus qui vienent aprés .
Il doit dire que riens n'est plus profitable de sauvement et de seurté et que nul home ne peut uzer de vertus s'il ne metoit ses raisons en seur ; ne les deus nen aydent pas ceaus qui sanz conseil se getent en peril .
Len ne doit rien tenir por honeste qui ne raporte salu et sauvement .
Qui l'oneste raison vodra plus avancier / / que la seure , si uzera de telz leus qui vienent aprés .
Il dira que en nul tens l'on ne doit laissier vertu ne deguerpir , ne por doulor , ne por paour de mort .
Car plus legiere chose est de soufrir mort que deshonor et mau renom .
L'en doit regarder quelz choses peuent ensivre de laidure : nen peut rendre la pardurable seurtance ou sauvement et ce qui est nient mortel .
Ne ja por ce , s'il a eschivé cel peril , se doit asseurer qu'il ne se trabusche en un autre .
Noble chose est d'aler de gré a la mort por vertu maintenir .
Fortune souloit aydier force .
Qui vit honestement , si vit seurement .
Cil qui est sauf et sehur en ceste presente vie et cil qui vit laidement et contre vertu ne peut estre pardurablement sauf ne seur .
Les conclusions que nos devons uzer , et en cestes causes , et es judiciales , si sont auques semblables , ne s'en faut gaires , fors qu'en cestes meismement avient de prononcier plusours argumenz ou exemples de choses avant faites .
Disons / des ores mais de la demoustrative maniere de cause .
CI COMENSE LA DEMOSTRATIVE MANIERE DE CAUSES , QUI EST DEPARTIE EN LOZ et EN VITUPERE .
Ceste cause si est departie en loz et en vitupere .
De celes choses que nos establirons le loz , de lor contraires covenra traire le vitupere .
Le loz donques si peut estre des choses foraines , dou cors et de l'arme .
Des choses foraines si sont celes qui peuent avenir par aventure ou par bon eur ou par mauvais , si come lignage , norriture , richesses , puissance , gloire , cité , amistances et lor semblables et les choses qui lor sont contraires .
Dou cors si sont celes choses qui li sont donees par nature : domages et profiz , si come isneleté , vigour , dignité , force et celes choses qui lor sont contraires .
De l'arme ou dou corage si sont celes choses qui parmainent en nostre conseil et en nostre pencee , ce est prudence , justise , force et temprance et lor contraires .
Ceste confermance nos sera donques et ceste reprenance ou desfermance en ensi / / faite cause .
Nos devons encomencier ou de nostre persone , ou de la persone de celui de qui nos parlons , ou de la persone de ceaus qui oient , ou de la chose .
Si nos prendrons le loz de nostre persone , ou nos dirons que ce que nos faisons , nos le faisons qu'il soit por cause d'amistance ; ou ce faisons nos estudiousement qu'il soit de tel vertu que tous le doient amentevoir , que ce soit droit ; ou nos moustrerons del loement des autres quelz est nostre corage .
Si par le contraire volons vituperer , nos dirons que ce faisons nos a bon droit qu'ensi somes ou soions atraitiez ; ou nos le faisons estudiousement , quar profitable chose est que une malice et une iniquité soit coneue de tous ; ou qu'il nos plaist de moustrer ce qui nos desplaist do vituperement des autres .
Et si nos volons loer de la persone celui de qui nos parlerons , nos dirons qu'a loer ses faiz , nos ne porrons avenir par paroles , quar il surmontent toute faconde de parler ; mais il nos covient prees / chier sa vertu et dire ses bones teches .
Si nos le volons vituperer , nos dirons ce qui nos semblera contraire , par poi de paroles , si com nos l'avons moustré un poi avant par gré d'exemple ; ou dirons que ce peut on dire comunaument .
Et si nos volons loer ou prendre le los de la persone des auditours , nos dirons que , por ce que nos ne loons mie chiez estranges ne mesconeus , nos en passerons briement et dirons poi por achaison d'amonester .
Et si les auditours sont estranges de nos ou mesconeus , nos les requerrons qu'il veullent conoistre tel home .
Car en cel meisme estudiement de vertu sont il , com est celui qui nos loons ; et que nos avons esperance de prover legierement ses faiz en lor presence et par eaus .
Et le vituperement sera par le contraire .
Ce dirons nos que , por ce qu'il conoissent bien sa mauvaistié , nos en dirons poi de li .
et s'il le mesconoissent , nos les requerrons qu'il le doient conoistre a ce qu'il puissent eschiver sa malice , quar il ne / / le resemblent mie : trop sont dessemblables de lui ! Et nos avons esperance qu'il reproveront mout bien sa vie .
Des choses sera trait ensi le los .
Nos dirons que nos ne savons que loer meaus , car nos doutons que , quant nos cuiderons dire maintes choses et loer , que nos ne trespassons encores plusours choses ; et teles que avront semblable sentence .
Le vituperement sera trait de la contraire sentence .
Quant nos avrons atraitié le comensement de cestes raisons que nos avons amenteues , nen y avra neisune matiere de conte qui ensive de necessité .
Mais s'aucune chose escheoit dou fait de celui qui nos sera en parole , qui a conter face , aveuques loz ou aveuc vitupere , nos devons recourre au premier livre et d'ileuc prendrons nos l'enseignement de conter la .
Et ensi la partirons .
Premierement nos expondrons et metrons avant les choses que nos devons loer ou blahmer .
Des / emprés si dirons , par ordne , en quel tens chascune chose sera faite , que l'en puisse entendre coment ele fu faite seurement et vizouzement .
Mais il covenra dire ici endroites les vertus dou corage et les vices .
Puis aprés si devons moustrer coment les profis ou les domages dou cors ou des choses foraines aient esté atraitez do corage et selonc le corage .
A moustrer les vices ceste ordenance devons avoir .
Des choses foraines , devers le lignage le loz en sera tel .
Si la persone est de haut lignage et de bon , nos devons dire coment ele est bien nee et de quelz gentilz gens ; et qu'ele fu ou est bien semblable et igale a son lignage , ou plus haute encore et meillor .
Si l'ome est de bas lignage , nos dirons que ce qu'il a de loz et d'onor , ne l'a pas de son lignage , mais de ses hautes teches et de ses vertus .
Au vituperer si dirons , s'il est de bones gens , qu'il a esté ou est honte et deshonor a son lignage ; et s'il est de mal estrait et de bas , si dirons que bien moustre ce qu'il est , / / ou qu'il est encores en amermement de son lignage .
Devers la norriture ou le norrissement , l'en loera l'ome ensi : que honestement et bien et en bones disciplines a esté norri par toute s'enfance .
Et le vituperer sera par le contraire : que de tous les biens dessus diz se retrait il apertement .
D'endroit les profiz dou cors ensi sera loé l'ome : s'il y a en li dignité ou beauté de nature , nos dirons qu'il l'a tous jors esploitee et mize en bien et en loenge et en acroissement d'onor , non pas come maint autres en amermement et en deshonor .
S'il y a en l'ome forces et isneleté ou aucune autre noble vigour , nos dirons qu'i les a aquizes par honestes uzances et par bones soutillances .
S'il y a en li puissance ou autre valour , si dirons qu'il les conquist de continuee diligence et par atemprement de covoitises .
Au vituperer , nos regarderons si ces profiz devant dis li seront au cors .
S'il y sont , nos dirons qu'il les a malement usez et qu'il a malement dispencé ce qu'il / a eu par eur et par nature autresi come un glavierres et un mehlif .
et si ne li sont , nos dirons que par sa coulpe et par sa desatemprance et sa faute ne les a euz , fors que de la beauté : ce ne dirons pas .
Des emprés , nos retornerons as choses foraines et si regarderons quelz vertus de corage ou quelz vices aient esté en eles : s'il y ait esté richesses ou povreté , quel puissance , quel gloire , quelz amistances et quelz henemistances ; et quel chose a il faite forment es henemistances ne coment il se porta et por cui achaison les ressut ; et par quel foy ressut il les amistances , par quel entendement , par quel bone veullance et par quel vertu , ne coment s'est il porté en eles ; de quel qualité et de quel maniere a il esté es richesses ou en povreté ; quel corage a il eu en ses poestez ne coment s'est il porté en eles .
Si l'ome est mort , quel fu sa mort , ne de quel guize ; quel chose li avint aprés sa mort ou ensiust cele mort .
L'en doit afaitier celes quatre / / vertus de corage a toutes les choses ou l'en regarde meismement le corage de l'ome , que , si le loons en cest endroit , si devons dire que une chose a il faite justement , autre forment , autre atempreement et autre sagement .
Et par le contraire devons dire si nos le blahmons .
Ja peut on veyr clerement de ceste devant dite ordenance coment la partison en treis de loer et de blahmer doit estre atraitee .
Mais il n'est pas mestier que nos raportons tous jors ces treis parties en loz ou en vitupere , por ce que sovent avient qu'il n'escheent pas et soventes fois escheent ensi escharcement que ne sont mie necessaires a dire .
Por la quel chose , il covenra ehlire celes parties qui nos sembleront tres fermes et tres certaines .
A l'eissue de la cause si devons uzer de brieves conclusions par enombrement .
En la cause meismes si devons entremetre par les leus comuns , especement et briement , amplifiemenz et alargissances .
Ceste maniere de cause si avient / a tart en la vie des homes , ne ja por ce ne la devons nos plus negligenment regarder ne mainz curiousement .
Et por ce qu'ele peut avenir , si nos covient estre curious aucune fois de faire la et coment nos la puissons tres bien faire et afaiteement .
Et s'il avient souvent ensi que ceste cause dessevreement et par soi en est mainz atraitee , es judiciales causes et es deliberatives la peut l'on sovent trover , quar grans parties de loz et de vitupere repairent maintes fois ileuques .
Por la quel chose je di qu'il covient metre et consumer bonement grant soutillance en ceste cause .
Nos avons complie la tres grevouse partie de rethorique , ce est l'invencion et l'avons agencie et afaitee a toute maniere de cause .
Il est tens des ores mais d'aler avant as autres parties de cest araisonement .
Si dirons donques de la disposicion , qui est une des cinc parties de rethorique aprés l'invencion .
CI COMENSE LA SEGONDE PARTIE DE L'ART , CE EST LA DISPOSICION QUI VIENT APRES L'INVENSION .
/ / La disposicion ou l'ordenement si est une partie de rethorique par la quele nos ordenons et afaitons les choses que nos avons trovees , a ce que chascune chose soit prononciee en certain leu .
Veons donques quel raison nos covient avoir a faire ce desponement qui est dessus dit .
Il est a savoir qu'il y a deus manieres de disposicions : l'une si vient de l'establissement de l'art et l'autre si est afaitee a l'aventure et a la requeste dou tens .
Nos ordenerons et disponerons de l'establissement de l'art si nos ensivons cel comandement que nos avons mis au premier livre , ce est que nos devons uzer de comencement , de narracion , de partison , de confermance , de reprenance et de conclusion .
Et cest ordenement , si com est ileuques comandé , devons ensivre en disant .
Encore de l'establissance de l'art ne doit on pas soulement ordener toutes les causes par l'araisonement , mais chascunes argumentacions autresi , si com nos l'enseignames / au secont livre , ce est en exposicion , en raison , en confermance de raison , en aornement et en conclusion .
Ceste double disposicion donques si vient de l'establissance de l'art : l'une par araisonemenz et l'autre par parties d'argumentacions .
Il y a une autre disposicion , qui est afaitee au tens ou selonc le tens par le jugement dou rethorien , quant l'en se depart de l'ordenement artificious ; si come se l'en comence a dire de la narracion , ou d'aucune tres ferme argumentacion , ou de recitement d'aucunes letres ; ou si aprés le comencement nos usons de confirmance et puis aprés de narracion , ou se nos facions aucune sifaite muance d'ordenement .
De toutes ces choses , il ne covenra riens faire se la cause meismes ne le requiert .
Car se il sera avis que les oreilles des auditours soient estonies et les corages des aversaires soient lassez et ennuiez por la multitude des paroles , lors si porrons nos bonement laissier le comencement et encomencier la cause ou de la nar / / racion ou d'aucune ferme argumentacion .
Des emprés , si profitable chose nos semblera de retorner a la sentence de l'exorde ou comencement , si le ferons , quar ce n'est pas mestier tous jors de faire .
Et si vostre cause est trop grieve ensi que nul home ne porroit de bon corage oyr comencement , quant nos avrons comencié de la narracion , si retornons a la sentence dou comencement .
Et si la narracion est poi provable , si encomencions d'aucune ferme argumentacion , ce est a dire de confirmance .
Et ensi covient il sovent d'uzer de ces treschangemenz et de cestes translacions quant la matiere de la besoigne nos esforcera a treschangier l'artificiouse disposicion .
En la confirmance et en la reprenance ensi nos covient disponer et ordener les argumentacions .
Les fermes argumentacions et bien provables devons metre es premieres parties de la cause et es darraines .
Les meenes argumentacions , qui ne sont / ne desprofitabes a dire ne mout necessaires a prover , devons nos ordener et entremetre au myleu .
Quar la ou eles seront febles s'eles fussent atraitees decevreement , chascune par soi , quant eles seront conjointes aveuques les autres et entremises , si seront eles fermes et provables .
Et ceste chose devons nos faire par tel raison , quar tout maintenant que la chose est contee , le corage de l'auditour si atent de quel chose et de quel endroit se porroit confermer la cause .
Por la quel chose si covient continuelment aprés metre avant aucune ferme argumentacion .
Et por ce que ce qui est dit novelement et darrenier , si est legierement et meaus retenu en memoire , profitable chose est , quant nos fenissons nostre dit , de laissier aucune bien ferme argumentacion au corage des auditors .
Ceste disposicion ou cest ordenement de leus si est ausi come ordenance de chevaliers en bataille , quar ceste si done victoire en parler , si come cele en bataillier .
CI COMENSE LA PRONONCIACION , QUI EST / / LA TIERCE PARTIE DE L'ART .
Maint maistres ont dit que le prononciement est trop profitable au rethorien et trop vaut a l'amonester .
Mais nos ne deismes pas qu'ele eust mout de pooir legierement entre les cinc choses ne ne confermames pas hardiement qu'il y eust dessevreement grant profit en la prononciacion .
Quar les profitables treuvemenz et les concordantes elocucions de paroles et les artificious ordenemenz des parties de la cause et la curiouse memoire de toutes ces choses riens plus ne porront valoir sanz la prononciacion que la prononciacion porroit sanz eles .
Et por ce que nul home ne s'entremist encores diligenment a escrivre de ceste partie , quar trestous cuideent qu'a paines l'en porroit clerement escrivre de voiz , de portement et de chiere ou de semblant , que toutes ces choses apartienent as sens de l'ome , nos si en parlerons de li curiousement , quar ele nos / vaut mout a aleguer et a dire .
CI DIT DE LA FIGURE DE LA VOIZ , QUI EST LA PREMIERE PARTIE DE LA PRONONCIACION .
Nos partissons donques la prononciacion en figure de voiz et en movement de cors .
La figure de voiz si est un habit de voiz ou hayance ou enformement que l'en peut conquerre en aucuns endrois visouzement par raison et par soutillance .
Ceste si est devisee en treis parties : en grandesse , en fermestance et en molice .
La grandesse de la voiz si est acquise meismement et donee de nature .
et de aucune chose la peut acroistre nature , mais la cure ou la curiouseté la doit sauver et garder .
La fermestance de la voiz si est ausi acquise meismement de nature et aucune chose li acroist nature , mais le hantement et l'usance de crier la garde et la sauve .
La mollice de la voiz si est ce que nos la puissons tordre en dire por nostre prou , et ce nos fera faire meismement l'uzance et le hantement de muer ou de muance .
De la grandesse de la voiz et d'une partie de fermestance / / rien ne nos apartient , quar l'une est acquise par nature et l'autre par cure .
Ce est une comune chose , si ce ne fust ensi que l'en demandast la raison de la cure de voiz de ceaus qui de cel artifice s'entremetent et sevent .
A nos apartient a parler , ce m'est avis , et enseignier de cele partie de fermestance que l'en doit garder en la raison dou criement ; et de la mollice de la voiz autresi , qui est meismement necessaire au rethorien , quar ele apartient mout a la temprance dou criement et par la temprance dou criement est ele acquise .
CI DIT DE LA PARTIE DE FERMESTANCE DE LA VOIZ QUI APARTIENT AU RETHORIEN .
La fermestance de la voiz porrons nos meismement garder et sauver en nostre dit , si nos encomençons par trop assoagee voiz , casse et abaissee .
Car les maistres vaines et orguenaus se blessent durement , se l'en ne les emple avant de soeve voiz et abonacee et les resforce en tel guize .
Et si covenra autresi uzer d'entrespaces loncs et reposez , quar tandiz la voiz se saoule et se / recroe d'esperit et les orguenaus vaines se reposent en retaisant et reprenant alaine .
Et ensi covient continuer le cri et venir a ferme parole .
Les eschangemenz et les muances desmesurees si font que en toute voiz nos seons debrigiez .
et si devons eschiver les agus cris de la voiz , quar les maistres vaines sont ferues et navrees par agu cri et par trop assoutillie cri ausi .
Et s'il y a aucune resplendour de voiz , si se consume et se gaste .
Mais si l'en encomence par qasse voiz et soustenue , adonques , par un cri et par un esperit continuelment , si peut on dire tous les proposemenz covenablement et maintes choses au darrain araisonement .
Quar les gangues s'eschaufent poi a poi et les orguenaus vaines s'emplent et la voiz , qui est ja atempree par divers diz , si se ramaine en un son igalable et fermestant .
Soventes fois en avient une grace par droit de dette a la nature des choses , si com il peut avenir ici endroites .
/ / Quar cestes choses que nos disons qu'il soient profitables a garder la voiz , si apartienent eles ausi a la soueveté dou prononciement .
et ensi avient que ce meisme qui profite a nostre voiz , sera loé en la volenté de l'auditor .
L'assoagee voiz donques au comencement si est profitable chose a la fermestance de la voiz .
Que peut estre plus aspre chose et nient soueve que de crier fort au comencement de la cause ? Les entrespaces et les poses si conferment la voiz et si rendent plus concordans sentences et plus distinguees par division et donent espas de pencer a l'auditour .
La relaschance dou continuel cri si garde la voiz et la maintient .
Le souef treschangement si fait que l'auditor se delite et s'esveille a entendre .
L'agu criement et le desmesuré si nafre la voiz et les gangues et blece l'auditour et si l'ennuie ; quar ce est une chose vilaine , et plus apartient au tençoner des femes qu'a la dignité que les homes doivent avoir en lor parler .
Au darrain / arraisonement si doit on fermement continuer la voiz , car ce est remede et medecine a la voiz , por ce que le corage de l'auditour si s'eschaufe par le darrain arraisonement d'oyr la conclusion de toute la cause .
Et por ce que ces choses profitent a la fermestence de la voiz et a la soeveté dou prononciement , nos avons dit en ceste presente d'ambedeus ensemble : et ce qui nos sembla de la fermestance , et ce qui fu conjoint de la soeveté .
Les autres choses dirons nos en lor leu un poi aprés .
Si parlerons ores de la mollice .
CI DIT DE LA MOLLICE DE LA VOIZ et DEVISE LES SOES PARTIES QUI MOUT SONT NECESSAIRES AU RETHORIEN .
Por ce que la mollice de la voiz apartient mout a l'enseignement de tout rethorien , si la devons diligenment regarder .
Nos la departons en treis : en sermon ou comun parler , en estrif et en amplifiement .
Sermon si est un araisonement remiz et relasché et prochain a nostre uzee parlehure .
Estrif si est un aigre araisonement , aspret et afaitié a confermer et a reprendre .
Amplifiement / / si est un araisonement qui ameine le corage de l'auditor et l'atrait a felonie et yre ou a misericorde et a merci .
Sermon si est departi en quatre parties : en dignité , en demoustrement , en conte et en geu .
Dignité si est un araisonement qui est fait aveuc aucune auctorité et relaschance de voiz .
Demoustrement si est un araisonement qui enseigne par repozee voiz et remize coment aucune chose peut estre faite ou ne peut .
Conte si est un exponement de choses faites ou ainsi come faites .
Geu si est un araisonement qui peut faire d'aucune chose un courtois ris et afferable .
L'estrif si est departi en continuacion et en distribucion ou partissement .
La continuacion si est une criouse haste de prononcier l'araisonement .
La distribucion ou le partissement si est un araisonement hastif , en la contencion ou en l'estrif , qui est fait par aigre clamor aveuques uns entrespas briez et clers .
L'amplifiement si est devisé en amo / nestement et en complainte .
L'amonestement si est un araisonement qui amplifie aucun pechié et l'acroist , et fait l'auditour enyrer et enfelonir .
La complainte si est un araisonement qui amplifie les domages et les moustre grans ; et par ce si meine le corage de l'auditour a avoir merci et l'esmeut a misericorde .
CI DEVISE COMENT L'ON DOIT COVENABLEMENT PRONONCIER CHASCUNE PARTIE DE MOLLICE .
Nos avons moustré et dit coment mollice de la voiz si est devisee en treis parties et coment cestes treis sont devisees en uit .
Si devons ores moustrer coment l'on doit covenablement prononcier chascune d'eles .
Quant le sermon ou nostre parler est en dignité , si nos covenra lors uzer , par plaines gangues , de bien casse voiz et trop assoagee en tel maniere toutevoies et en tel guise que nos ne laissons la coustume rethoriene et trespassons de li a cele maniere de parler qui est apelee tragique , ce est une maniere enflee et criouse et trop publique .
Quant le sermon ou le par / / ler est en demoustrement , si devons user d'une voiz un poi assoutillee et tenve .
et especement devons metre entrespas et devisions qu'il soit avis que nos , par cele prononciacion , entresemons afficheement es corages des auditours iceles choses que nos moustrons .
Quant le sarmon est en conte , lors si poons nos metre amesureement treschanjabletez de voiz , par unes , avenans et afferables , ensi qu'il soit avis que nos contons chascune chose en tel guize com ele fu faite .
Ce est a dire que ce que nos vodrons moustrer qu'il ait esté fait noblement , nos le dirons plus isnelement .
Et ce qui a esté fait uzouzement , nos le retarderons au dire .
Et ensi , aucune fois aigrement , aucune fois pitousement ou corroussouzement ou alegrement treschangerons le prononciement en tous endrois , si come les paroles .
Et si nos avertissons bien diligenment , s'aucuns diz escheent en nostre conte qui soient ou prieres ou respons ou aucuns esmerveil / lemenz , que puissons exprimer et manifester par voiz les sens et les corages de toutes les persones .
Et si le sermon de nostre raison est en geu ou en juement , lors si nos covenra legierement retordre nostre voiz tout escientre de cel parler a un courtois geu et avenant .
et ce ferons nos soevement par une tremblable voiz aveuc un petit senefiement de ris , sans nule souspecion de trop grant risee .
Et quant il nos covenra uzer d'estrif , por ce que ce est une chose que l'en doit faire ou par continuacion ou par partissement , quant a la continuacion , si devons acroistre meismement le son de la voiz et joindre la voiz a paroles , continuer et tordre le son et torner , et faire isnelement ensemble et confirre les paroles aveuques le cri , ensi que le cri de l'araisonement puisse avoir voliable force et torneable .
Quant au partissement , si nos covenra traire la voiz de nos basses joes ou gangues par un escriement trop cler .
Et tant d'espas com nos porrons consumer par chascunes excla / / macions , autretant d'espas devons metre et consumer en chascunes entrepozees .
En les amplifiemenz , quant uzerons d'amonestement , nos uzerons de trop assoutillee voiz et tenve , de soef cri , de son igalable , d'espés treschangemenz et de trop grant isneleté .
En la complainte , nos uzerons de basse voiz , de souple son et encliné , d'especes entreposees , de lonc espas et de grans treschangemenz .
Assez est dit soufizanment et esclarzi de la figure de la voiz .
Des ores mais si devons dire dou movement dou cors .
CI DEVISE LE MOVEMENT DOU CORS , QUI EST L'AUTRE PARTIE DE LA PRONONCIACION .
Le movement de cors si est une atemprance de chiere et de portement , qui fait estre plus provables les choses qui sont prononciees .
En la chiere si covient avoir vergoigne et une avenant fierté .
Et au portement ne covient pas estre ancieneté ne desavenant beauté que fait a regarder ne nule laidure , qu'il ne semble que nos soions jugleors ou ovriers .
Il m'est avis donques que la raison dou / movement dou cors doit estre afaitee a celes meismes parties es queles la voiz fu devizee .
Quar , si le sermon ou le parler est aveuques dignité , si nos covenra parler par un legier movement de la destre et par alegrance de chiere , aucune fois par tristece ou par un meen semblant , agenci et afaitié as sentences des paroles .
Et si le parler est en demoustrement , si devons un poi relaschier le cors et movoir la main destre .
et si nos volons enseignier les auditours aucune chose et durement atizer les et afichier la en lor cuer , adonques devons nos torner la chiere ver eaus par un avenant movement , si com la matiere le nos requerra a faire .
Quar ceste chose si est denee de nature coment ele doit estre meismement faite .
Et si nostre parler est en conte , covenablement porrons nos faire celui movement meismes que nos enseignames un poi avant en la dignité .
Si le parler est en geu , nos devons senefier en la chiere un soef / / semblant d'alegrance , sanz movoir les bras ne les piés ne gaires granment le cors .
Et si nos estrivons par continuacion , si devons lors avoir ignel bras , movable chiere et aigre regardement et afichié .
Si par partissement estrivons , lors nos covenra baillier isnelement le bras , par avancement dou pié destre et par un petit beau semblant , et sont covert et par aigre et afichié regart .
Si nos volons uzer de l'amplifiement par amonestance , il nos covenra uzer de semblables choses a celes que sont dites en l'estrif de continuacion , par un portement un poi plus tardif et plus esgardé .
Et si nos usons de l'amplifiement par complainte , lors si devons plaindre come feme ou come cil qui est en chaitiveté .
et devons ferir soevement nostre chief et degeter le assoageement ou encliner a destre et a senestre .
et si devons autresi avoir un fermestant portement de cors et aferable a la complainte , aveuc une troblee chiere et corroucee .
Je / ne mesconois pas quel ennuiouse chose et combien grevouse besoigne je empris a faire quant je m'entremiz a moustrer les movemenz dou cors par paroles et m'esforsai d'enseignier par escrit coment l'en doit ensivre les voiz .
Mais toutevoies ne je ne me fye pas que de ces choses l'en puisse assez profitablement et tres bien escrivre ; ne ja por ce ne cuide je mie que ce soit desprofitable que je ai fait , quar icy endroites nos volons amonester ce qui covient soulement a faire .
Les autres choses laissons nos au hantement et a l'usance de chascun .
Mais ce couvient generaument savoir que la bone prononciacion doit esploitier et parfaire qu'il semble tous jors que les choses soient faites et atraitees de corage .
Passons des ore mais a la memoire qui est tresor et gardien des choses trovees et de toutes les parties de rhetorique .
CI COMENSE LA MEMOIRE , QUI EST LA QUARTE PARTIE DE L'ART .
Si la memoire doit rien avoir d'art en partie ou / / s'ele vient toute de nature , ce dirons nos ou porrons dire une autre fois plus covenablement .
Mais ores parlerons nos de memoire ensi com art et comandement valent mout en li , si com nos fermement le cuidons , et li sont mout profitables .
Quar a nos plaist qu'il y ait artifice en memoire ; et por coi ce nos plaist , une autre fois le moustrerons .
Or endroit dirons nos de quel maniere ele est .
Il y a deus memoires : une naturel et une autre artificiouse .
La naturel si est cele qui est assise et conjointe naturaument en noz corages et naist ou est nee sanz granment de pencee .
L'artificiouse si est cele qui est confermee par meine et par raison d'art .
Et si come en tot autres choses avient sovent que la bonté d'engin ensiut art et doctrine , quar l'art si conferme et acroist les profiz de nature , en tel maniere avient il en ceste chose que tous jors la naturel memoire , s'ele est noble en aucune persone si doit ensivre ou estre ensemble aveuques ceste artificiouse , / quar ceste artificiouse si retient les profiz de la naturele et les amplefie et les acroist par raison de doctrine .
Por la quel chose , je di que la naturel memoire doit estre confermee par art et par doctrine a ce qu'ele soit plus noble et vaille de meaus .
et ceste qui est donee par doctrine et par enseignement , si a mestier ausi de naturel enging .
Ne ce n'avient mie plus ou mainz en ceste chose que es autres ars , ce est que doctrine vaille meaus par enging et enging de nature vaille meaus par doctrine et soit plus resplendissant .
Et por ceste raison , cest establissement de nostre doctrine si sera autresi profitable a ceaus qui sont de bone memoire par nature , si com tu meismes porras entendre un poi aprés .
Et si ceaus qui sont naturelment de bone memoire , ensi se fient en lor enging qu'il n'ont mestier ne cure de nostre art , toutes voies avons juste achaison d'estre au mainz en ayde a ceaus qui meinz en ont d'enging .
Des ores mais donques si parle / / rons de l'artificiouse memoire .
CI DEVISE COMENT L'ARTIFICIOUSE MEMOIRE EST ENFORMEE et PREMIEREMENT DES LEUS .
L'artificiouse memoire si est faite et enformee de leus et d'ymages .
Leus apelons nos ceaus qui sont fait briement , parfaitement et assigneement , ou par nature , ou par main , que nos les puisssons legierement comprendre et embracier par la naturel memoire , si come maisons , angles , arcs votiz , cantons et sifaites choses .
Ymages si sont unes formes , ydels et semblances de cele chose que nos volons remembrer et ramentevoir , si come chevaus , lyons , aigles .
Si nos volons avoir la memoire des choses , il nos covenra metre lor ymages et assigner en certains leus .
Nos devons ores moustrer quelz leus nos covenra trover et coment et en quel guize seront trovees les ymages et coment les nos covenra establir es leus .
Tout ensi donques com cil qui sevent letres , peuent escrivre ce que l'en a dit et reciter ce qu'il ont escrit , en tel maniere cil qui ont apris , peuent / metre en leus les choses qu'il ont oÿes et de ces leus puis les peuent prononcier remenbrablement .
Quar les leus si sont semblables a la cyre ou a la chartre et les ymages sont semblables as letres .
La disposicion ou l'ordenement des letres et lor rasseement , ce est le metre en leu , si ressemble a l'escriture .
et le prononciement si est semblable a la lecion .
Si nos volons mout de choses remenbrer , il nos covenra trover mout de leus .
et les nos covenra avoir par ordene que nos puissons metre en mout de leus mout d'ymages .
Et ces leus nos covient il avoir non pas por ce que nos seons aucune fois empeeschié par le troublement ou por la raison de l'ordne , que nos ne puissons ensivre les ymages de quel que leu qu'il nos plaira , ou dessus ou dessous , a prononcier et dire les choses que nos avrons recomandees es leus .
Si come , se nos veyssiens plusours de noz conoissans staians par ordene et nos vodrions dire les nons , ce ne / / feroit riens a nos si nos les encomençons a dire ou dessus , ou dessous , ou dou mileu , soulement que nos les disons selonc l'ymaginacion de memoire .
Quar es leus que nos avrons mis en place et rassiz par ordene covenablement , selonc l'amonicion des ymages , nos porrons dire ce que nos avrons recomandé es leus , en quel que partie de cel ordenement et en quel que leu qu'il nos plaira et nos sera bel .
Por la quel chose , il me plaist que nos aquerons leus par ordene .
et les leus que nos avrons pris et esleuz notreement et bien , si nos covenra assigneement noter et conoistre , non pas tant de lor ordenement come de lor sieges et de lor places assignees , ensi qu'il se puissent aerdre pardurablement en nos .
Quar les ymages s'esfaucent sovent quant nos ne les usons , si come les letres ; mais les leus nos doivent remaindre , ausi come la cyre .
et que nos ne puissons estre deceuz par aventure au nombre des leus , si devons / noter assigneement chascun quint leu .
La quele maniere si sera faite si nos metons au quint leu une main d'or et si nos metons au disaime leu aucun nostre conoissant ou coneu qui avra en surnom Dizeim .
Des emprés nos sera legier de metre au quint leu les semblables notes ou conoissances .
Et si dois tu savoir que plus profitable chose est de prendre les leus en pays desert et solitaire que en peuplee por ce que le hantement et l'aler et le venir des homes si trouble les conoissances des ymages et les desferme .
et la solitude ou la solté si conferme les ymages et les figures et les garde enterinement .
Et si devons ausi prendre leus dessemblables par forme et par nature que nos les puissons distincteement ramener en remenbrance .
Car qui faindroit mout d'arz votiz , de colompnes et de piliers semblables , il se troubleroit por la semblance des leus et mesconoistroit ce qu'il avroit miz en chascun leu .
Et si nos covient ausi prendre meens / / leus et de petite grandesse , quar les leus qui sont grans outre mesure , si nos rendent vagues ymages et espandues ; et les leus estrois , sovent avient qu'il ne peuent prendre ou recevoir toutes les ymages ne ne peuent soufirre a lor sieges .
Ne les leus ne doivent pas estre trop clers , ne trop oscurs que les ymages ne soient ou trop aveuglees ou trop resplendissans outre mesure .
Les entrespas des leus si doivent estre meismement grans , un poi plus ou mainz de trente piés , quar si come le regarder ou la vehue des zeaus vaut mainz si l'en li esloigne trop ou trop li aproche la chose qu'ele doit veyr , en tel maniere est il de la pencee .
Et ja soit ce que legiere chose sera a celui qui avra plusors choses encerchees ou a encerchier , de trover mainz leus et covenables selonc cest enseignement a son euz , toutes voies s'il ne cuideroit encores que ceaus leus li soient assez soufisans a celes choses , si peut il esta / blir et ymaginer mainz autres a sa volenté .
Quar la pencee si peut embracier chascune region ou chascun pays et ileuques si peut forgier et edefier ou bastir l'assize d'aucun leu qui li sera mestier , a sa besoigne .
Por la quel chose , s'il avenoit que nos ne nos tenissiens a payé de ceste habondance de leus , nos porrons establir une region en nostre pencee et distinguer mainz leus covenablement ileuques .
Assez avons parlé des leus , passons ores a la raison des ymages .
CI DEVISE LA SEGONDE MANIERE QUI PARFAIT L'ARTIFICIOUSE MEMOIRE , CE EST DE PRENDRE LES YMAGES .
Il covient icy endroites que les ymages des choses soient semblables .
et por ce devons nos eslire de toutes paroles conehues semblances .
Il y doit avoir donques deus semblances : unes de choses et autres de paroles .
Les semblances des choses poons nos avoir , si nos ymaginons briement toute la meime besoigne .
Les semblances des paroles poons nos establir et enformer , si nos notons bien par ymage la memoire de chascun nom et de / / chascun mot .
Nos porrons maintes fois comprendre par une note et par semblable ymage la memoire de toute la chose ou de toute la besoigne , en tel guize .
Si aucun accuzeour dit que un home ait ocis un autre home par venim et il provera que la chose est faite por cause d'iritage et dira que maint garenz en y a de cele chose , qui bien sevent le fait , lors , si nos volons premierement ce remenbrer qui nos delivrés et aprestez a desfendre , nos conformerons au premier leu l'ymage de toute la chose .
et le conformement ou l'enformement sera tel .
Nos ferons un malade cochant en un lit , celui meismes de qui le fait sera , si nos conoissons bien sa forme et sa fasson .
Et si que non , nos prendrons aucun autre malade , non mie de bas leu , que tost nos puisse sovenir de lui .
et establirons le coulpable a son lit , qui tenra par la destre main la poison et par la senestre les tables dou testament et par le meen doit de sa main deus genetaires de / moton .
Et ensi porrons nos avoir la memoire et des garens et de l'iritage et del murtri par venim .
Des puisses nos metrons en leus les autres blahmes par ordene .
et toute les fois que nos vodrons amentevoir la chose legierement , la porrons avoir en memoire , si nos bien uzons de la disposicion des formes et de la conoissance des ymages .
Quant nos vodrons moustrer les semblances des paroles par ymages , nos avrons plus de besoigne a faire et plus nos covenra hanter nostre enging : ce ferons nos en tel guize .
« Les rois apareillent ja a maison la venjance a Atride » .
Ici endroites covient establir en leu coment Domician levoit ses mains au ciel quant il fu batu des rois par renes de bataille ou de chevaus .
Et ce sera « ja a maison la venjance » .
En autre leu covenra faindre Esop et Cymbre et la vagante Euphygene ; et ce sera « apareillent a Atride » .
Et en ceste guize seront toutes les paroles manifestees et exprimees .
Mais cest enformement d'y / / mages vaut si nos esveillons la naturel memoire par sifaite conoissance que nos corons premierement cel vers qui est miz , deus fois ou treis .
Et puis aprés , quant nos exprimerons les paroles par les ymages , en tel maniere si sousmetrons l'enseignement ou l'art a la nature .
Quar si l'une estoit dessevree de l'autre , que qu'il soit des deus , si seroit ele mainz ferme .
Mais ce doit on toutevoies entendre tous jors que en l'enseignement et en l'art il y a mout plus de secours .
et ce ne nos gregera pas d'enseignier , quar , si nos auques departons de cest establissement nostre , il en seroit mainz grande .
Il est ensi que des ymages dont nos avons faite mencion , les unes sont fermes et covenables a amentevoir , et les autres sont tant febles et nient fermes qu'a paines peuent esmovoir la memoire .
Veons donques dont ce peut avenir et de quel achaison , si savrons les queles ymages devons ensivre et les queles devons eschiver .
Nature / meismes nos enseigne icy endroites quel chose nos covient faire .
Quar , si nos veons en la vie humaine que aucunes choses sont petites , cotidiaines et sovent uzees , nos ne les remenbrons pas gaires , por ce que le corage humain ne s'esmeuve gaires de nule chose , si ce n'est d'aucune novele chose ou merveillable .
Et si nos veons aucune chose , ou oyons , trop laide , trop honeste , desuzee , ou grant chose , ou chose que fait a rire ou qu'a paines fait a croire , ou perillouse , de tel chose nos en sovient longuement .
Et ensi avient autresi que les choses que nos veons devant noz chieres ou les oions freschement , si les oblions sovent , et des choses qui avindrent en nostre enfance , maintes fois nos en sovient trop bien .
Et ce ne peut avenir por nule autre achaison fors que les choses qui sont fort uzees , legierement s'en vont de memoire , et les choses qui sont noveles et desuzees , si demorent plus longuement en la memoire .
/ / Nul ne s'en merveille dou lever dou souleil ne dou couchier ne de son cours par jor , por ce que ces sont choses qui avienent chascun jor .
Mais bien se merveille l'on de l'esclips dou souleil et de la lune por ce qu'a tart avient ; et plus dou souleil que de la lune , quar de la lune avient plus sovent .
Et en tel guize peut on veyr coment nature enseigne soi conoistre , que de chose comune et uzee ne s'esmeuve point , mais d'aucune noveleté et d'aucune noble besoigne .
L'art donques si doit ensivre nature et ele trovera ce que ele desire et porsivra ce qu'ele moustre .
Rien n'est que nature treuve darrainement , ne que art treuve premierement ; car les comencemenz des choses vienent de nature et les eissues sont par doctrine .
Il nos covenra donques metre les ymages et establir en cele maniere de choses que peuent trop longuement remaindre en la memoire .
Ce porra avenir , se nos establissons trop conehues semblances qui ne soient vagues ne moutes ; mais / teles les metrons qu'eles facent aucune especial chose qui nos soit bien notable .
et ce feront eles , se nos lor donons aucune noble beauté et singulere ou aucune laidure especial , ce est si nos aornons aucunes choses de haut aornement , si come de corone d'or et de robe de porpre , quar par sifaite chose la semblance nos sera plus conoissable ; ou se nos desfassonons aucune chose et la fassons laide et conchie de boe , d'ordure , ou sanglente ou d'autre laidure soillee , ensi que soit plus signee ; ou s'aucunes choses sont de rire et nos les adonons a aucunes ymages par faintise ; quar tel chose nos fera que nos les puissons remenbrer plus legierement .
Si legierement nos a sovenu de veraies choses , ne nos sera pas grief d'amentevoir celes meismes choses , s'eles sont bien faintes et diligenment notees .
Mais ce nos covenra souvent faire que nos recorons isnelement par corage les premerains leus por la cause et l'achaison de renoveler les yma / / ges .
Je sai coment mainz Grifons firent qui de la memoire escrirent .
Il escriveent les ymages de mout de paroles por ce que cil qui les vodreent aprendre , les eussent apareillees et n'en eussent granment de paine a l'encerchier ne de travail .
Mais lor raison ne nos plaist pas por aucunes causes .
Premierement quar rude chose est et un chuflois d'avoir ymages en multitude de paroles sans nombre .
Certes , ce nos porroit poi valoir a la memoire , si nos covenist amentevoir ore une parole , ore une autre par grant habondance de paroles sans fin .
D'autre part , por coi volons oster aucun home de sa soutillance et de sa vizouzeté que il n'en encerche riens que toutes choses li seront apareillees ? et se li uns se tenra a payé , uns autres s'esmovera plus par autre semblance .
Quar maintes fois , quant nos avrons dit qu'aucune forme seroit semblable a aucune chose , trestous ne s'acorderoient pas a nos , quar a aucun autre semblera au / tre chose .
Encores plus il peut ensi avenir en les ymages que cele que nos avrons diligenment notee en aucuns signes , en autres signes semblera poi soufisant .
Por coi je di qu'il covient que chascun encerche et treuve ymages a son profit et a son semblant .
Au darrain , je di que chascun maistre et enseignierres d'art si doit especiaument enseignier coment covenroit querre chascune chose et trover .
et si doit metre por la grace d'exemple aucune chose , une ou deus de cele maniere dom il enseigne , ou de sa semblance , que la chose soit plus clere , non pas trestoutes .
Tot ausi come quant nos desputons ou enseignons de serchier ou de trover les prohemes , ce est les comencemenz , nos donons reson de quere les , mais nos n'escrivons mie cent manieres de prohemes , en tel maniere covient il faire des ymages .
Et que tu ne cuides par aventure que la memoire des paroles soit ou trop grieve ou poi profitable et si te tenras soulement a payé / / de la memoire des choses , nos te volons amonester et dire por coi nos ne desloons la memoire des paroles .
Quar nos cuidons que qui vodroit ramentevoir les choses legierement sanz travail et sanz molesté , il li covenroit estre avant excercité en plus grieves choses .
Ne nostre entencion n'est mie de metre ceste memoire de paroles a ce que nos puissons ramentevoir tous les vers , mais por ce que cele memoire des choses , qui est tant profitable , soit confermee par le hantement et l'usance de ceste et que nos puissons passer sanz travail de ceste grevouse coustume a cele legiere .
Il est ensi que en toute discipline d'art , trop est feble le comandement de l'art sanz soveraine uzance et grant assiduité de hantement ; et si ce est en tout art , plus doit encores estre en ceste doctrine .
Quar la doctrine vaut trop poi es memoires , s'ele n'est comprovee et esprovee par soutillance , par grant diligence , par estudiement / et par travail .
Por la quel chose , tu dois tous jors estre curious et ententif coment tu ayes plusours leus et trop afaitiés as comandemenz ; et si te covient uzer et metre grant hantement en rasseoir les ymages et metre les en leus .
Quar l'en ne se peut pas retraire ne departir de ceste chose , ce est de memoire , por nule achaison , si come l'en fait maintes fois des autres estudes por empeeschement de besoignes .
Il n'est nule fois que nos n'ayons mestier de memoire et lors meismement quant nos somes occupez d'aucune greignor besoigne .
Profitable chose est que l'en sache amentevoir legierement .
et saches le tu ne ne cuides estre deceu que tant en est profitable com l'en le requiert a grant travail , si come tu meismes le cuideras quant tu averas coneu le profit .
Je n'entens pas ici endroites d'enorter toi a la memoire par trop de paroles qu'il ne soit avis que nos ne nos fyons en ton estude ou que tu ne te / / fies au nostre ou que nos n'ayons dit mainz que la chose ne requiert .
Si parlons donques des ores mais de la sinqueime partie de rethorique .
Et tu , si uze en ton corage et hante chascunes premieres parties et conferme par hantement et par uzance , ce qui est meismement necessaire .
ICI COMENSE LE SISEIME LIVRE DE RECTORIQUE , QUI TRAITE DE L'ELOCUCION , QUI EST LA SINQUEIME PARTIE DE L'ART .
Nos avons escrit en ce livre , o Herenni , de l'elocucion , qui est la sinqueime partie de rethorique , si com est dessus dit au tiers livre .
et la ou mestier nos fu de metre exemples , nos avons uzé de noz / propres exemples .
et ce feymes nos contre la coustume des Grifons qui de cest art ont escrit .
La raison por coi nos avons ce fait , te dirons nos briement , que tu puisses veyr assez apertement que ce ne faisons nos mie par volenté , mais par fine necessité .
Quar es autres livres devant nos ne parlames rien devant la matiere ne fors de la matiere .
Et si nos disons ores aucun poi de choses que la matiere requiert a dire , ja tost aprés te parferons ce qui demeure de l'art en la maniere que nos l'avons establi a faire .
Tu entendras plus legierement nostre raison se tu saches premierement que cil dient .
Et por ce te reciterons nos avant lor paroles et lor diz .
Quant les Grifons comandent en lor escriz et enseignent coment il covient aorner l'elocucion , il cuident par plusors causes , et dient , qu'il covient metre exemples de chascune autre maniere de chose ou de science , que l'en doit prendre d'aucun rethorien ou / / de poete esprové .
Et premierement dient qu'il sont esmeuz de ce faire par atemprance et par humilité .
Quar ce sembleroit un orgueil s'il ne se tenissent assez a payé de moustrer l'art , mais qu'il vozissent ausi forgier exemples artificiousement .
Ce seroit , ce dient il , une ostentacion de soi meismes , non pas de l'art .
Por la quel chose , font il , ce seroit tout premierement une honte de non faire ce qui est dessus dit et seroit avis que nos amons soulement et loons nos meismes et mesprisons les autres .
Quar la ou nos porrons prendre exemple d'Ennius ou de Grac ou d'autre esprové poete et nos les laissons et retornons as nostres propres , ce semblera orgueil et outrecuidance .
D'autre part , les exemples si tienent leu de tesmoignages .
Quar ce que l'art a amonesté legierement et fait , si l'espreuve ou le doit esprover par exemple , si come par garentie .
Ne seroit il donques bien confus et gabé celui qui , en estrif ou en juge / ment , se feroit garent de soi meismes ? Certes , l'on meine l'exemple avant por confermer la chose , autresi come garentie .
L'en ne le doit donques prendre ou traire fors de bien loable home et prodome , que ne li aviegne ensi que , la ou il devroit confermer autrui , il meismes avroit mestier d'estre confermé .
Et s'il cuident le contraire de ce que nos disons , il est mestier que ou il se prisent plus et cuident meaus valoir , eaus et lor choses , que les autres , ou il ne tienent pas por bons exemples et esprovez , les exemples que l'on trait des loables poetes et tres sages .
S'il se prisent plus que tous les autres , il sont fol et de grant orgueil , qui ne fait a soufrir .
Et s'il cuident que autres vaillent meaus d'eaus et soient de greignor auctorité et il ne reçoivent lor exemples et ne cuident qu'il vaillent meaus des siens , il ne peuent dire la raison por coi il les tienent por plus vaillanz .
Que fera donques l'auctorité des anciens ? Certes que la chose soit plus / / provable .
Et quant plus la chose est provable , de tant fait ele que les homes soient plus estudious et plus alegres d'ensivre la .
Et plus encore , qu'ele edrece et esveille les covoitises et les deziremenz de chascun et aguize la soutillance .
Q uar quant l'en met en sa esperance qu'il porroit ensivre ou avenir a la science de Grac ou de Crass ou d'autre sage poete , trop li esveille son entendement et son dezir .
Au darrain dient il que ce meisme est souveraine art ou artefice , quant l'on seit ensi dilizaument eslire les diverses choses et espandues en tant de poeteries et en tant euvres de sages , qu'il puisse metre chascune maniere d'exemples et agencir a chascuns leus de l'art .
Et si ce porroit estre fait soulement par soutillance d'enging , si devroit estre toutes voies bien loé cil qui tel travail ne eschiveroit a faire .
Mais ce ne porroit estre fait en nule guize sanz soverain artefice .
Qui est celui , s'il ne savoit parfaitement l'art , qui porroit esli / re et departir celes choses que l'art comande , de tant diffuze escriture et espandue ? Cil qui ne sevent l'art , quant il lizent les nobles araisonemenz , les livres et les poeteries , il loent les rethorienz et les poetes , mais il n'entendent por coi il sont esmeuz de loer les .
Quar il ne peuent savoir que ce soit , ne ou ce soit , ne coment ce est fait , qui les delite et les esmeut .
Mais cil qui seit toutes ces choses et entent et seit eslire les covenables choses et enformer trestoutes et escrivre en l'art et agencir les en chascunes raisons de l'art , si est souverain maistre sanz faille de cele chose qui seit ensi faire et de l'art .
Ce est donques trop grant artefice que l'en puisse uzer d'autrui exemples covenablement en sa art .
Quant les anciens maistres grifons dient ices choses , plus nos esmeuvent par lor auctorité que par la verité de desputeison .
Quar ce doutons nos soulement qu'il ne soufize a aucun a la preuve de lor raison que il furent anciens , et cil es / / toient de lor raison ausi qui furent troveors de cel artifice et estoient loez de tous por lor ancieneté ; mais qui osteroit l'auctorité de lor ancieneté et vodroit affronter toutes les choses ensemble et raison aveuques raison , il verroit apertement et entendroit que l'on ne doit pas otroier toutes choses a l'ancieneté .
Veons donques premierement ce qu'il dient , qu'il sont esmeuz par atemprance , si ce est dit mainz bien ou trop folement .
Quar si taisir ou nient escrire est atemprance et humilité , por coi escrivent il nule rien ou parolent ? et s'il escrivent riens dou leur , por coi les destorbe humilité ou atemprance qu'il n'escrivent tout ? Tout ausi est il d'eaus com ce seroit de celui qui se metroit au cours de la montaigne d'Olimpe et enmi son cours ou au quart s'arresteroit com ensiveour , ou qui venroit au devant dit cours et s'arresteroit por ensivre les autres et blahmeroit ceaus qui averoient encomencié a courre , et as autres conteroit coment / Lidas et Boys coururent bien et les loeroit .
Quar ces si descendirent au cours de l'art et blahment ceaus qui se travaillent a faire en ce qui est de l'art , et dient qu'il font desmesureement et par desatemprance .
Mais il loent aucun ancien rethorien ou poete ou escriture en tel maniere qu'il n'osent entrer n'aler avant en l'estude de l'art rethorique .
Je ne sai que dire de ceste atemprance , mais je croi que en cele chose meismes ou il cuident acquerre los d'atemprance et d'umilité , sont il foleans et desmesurez .
Aucun lor porra dire : « Vos escrivés vostre art , vos nos faites noveaus comandemenz , vos ne les poez confermer ; mais vos prenez exemples d'autrui ! Gardez que vos ne faites hontousement vostre afaire , qui d'autrui travail volez faire loz a vostre nom ! » Quar si les ancienz auctours et poetes preissent lor livres et chascun ostast de son livre ce que sien est , rien ne remaindroit a ceaus qui se veulent aydier de lor exemples .
/ / A ce qu'il dient que les exemples sont semblables a garenties et que l'on les doit traire d'omes esprovez et loables , je di que nos metons ici les exemples , meismement non pas por confermer , ne por tehmoignier , mais por faire demoustrance .
Quar quant nos disons : « L'aornement qui est por cause de parole , si doit estre de paroles qui semblablement defenissent » , et nos metons cest exemple de Cras : « Que nos poons et devons » , nos ne metons mie tehmoignage ou garentie , mais exemple .
Il y a tel difference entre exemple et garentie : par l'exemple nos moustrons de quel maniere est ce que nos disons ; par la garentie , l'en conferme la chose qu'ele soit tele com l'en dit .
Encores , il covient que la garentie soit covenable aveuques la chose et concordant ; autrement ele ne peut confermer la chose .
Mais ce que il font n'est pas covenable aveuques la chose , quar il enprometent d'escrivre l'art , et dient maintes fois exem / ples de ceaus qui ne conurent cel art .
Qui est celui qui porroit prover cele chose que il escriveroit de l'art , s'il ne l'escreist de l'art meismes ? Et il font contre ce qu'il enprometent .
Quar quant il enprometent et dient d'escrivre l'art , il est avis qu'il dient qu'il aient porpencé d'enseignier les autres .
Et quant il escrivent , il nos moustrent ce que autres ont porpencé .
Puis si dient que ce est grieve chose d'eslire de mout de choses .
O , Grifons que apelez vos grieve chose : travaillouse ou artificiouse ? Si travaillouse , ne s'ensiut pas por ce qu'ele soit noble et gloriouse ; quar maintes choses sont travaillouses , que , se vos les faites , ja por ce ne serez tout maintenant glorifiez ; si vos , par aventure , ne cuidez ou tenez por gloriouse chose quant l'on transcrit par sa main fables et tout autre araisonement .
Et si vos ceste chose apelez artificiouse et noble , gardez vos que vos ne semblez desaucoustumé de conoistre les grans / / choses , quant une si petite chose vos delite com se ele fust bien grant chose .
Quar nul rude home ne porra mie eslire par ceste maniere , ce est tout cler , mais ce porront bien faire maintes gens sanz trop grant artifice .
Quiconques a oÿ un poi de l'art , il porra veyr toutes choses , meismement ou bonement en l'elocucion ; mais nul home ne porra faire les choses que sont dites de l'art , s'il ne fust bien sages et enseigniez .
Tout ensi come se tu vozisses eslire sentences de cele criouse maniere dite d'Ennius que l'en apele tragede , ou se tu vodroies eslire proverbes des livres de Pacuve , et por ce que tu t'en savroies bien entremetre et un rudes hom ne s'en savroit chevir , si te tenroies tu por tres bien letré home , certes tu seroies descovenables et deceuz .
Quar ce fera bien legierement chascun home meenement letré .
Encores , se tu avoies esleu de mainz araisonemenz et de maintes poeteries exemples qui sont / notez en certains signes de l'art , cuideroies tu que tu avroies ovré trop artificiousement , por ce que rude home ne porroit ce faire , certes tu cuideroies errour .
Quar ici endroites , por ce que nos te verrons savoir aucun poi en cestui signe , nos porrons entendre que tu seis plus maintes choses en autres signes , non pas que ce soit artificiouse chose .
Si artificiouse chose est d'entendre les choses qui sont excrites de l'art , mout plus artificiouse chose doit estre le meisme escrivre de l'art .
Quar qui meismes escrit et fait artificiousement , legierement porra entendre ce que les autres ont escrit profitablement .
Mais qui seit eslire legierement , ja por ce ne savra il meismes tantost escrivre ne faire .
Et si l'eslire fust encores artificiouse chose , en autre saison le deveroient il uzer , non pas tandiz com il meismes doivent engendrer et prononcier et faire .
A la parfin , je di que en ce doivent il metre toute la for / / ce de l'artifice qu'il soient a eslire des autres plus que d'estre bons eslizeours des autres .
Assez est soufizaument dit contre les choses que cil metent qui dient qu'il covient uzer d'autrui exemples .
Regardons ores ce que l'en porra dire decevreement .
Nos disons que cil errent et pechent de deus endrois : ou por ce qu'il usent d'autrui exemples , ou plus encores por ce qu'il prenent exemples de plusours .
Nos parlerons avant dou darrain endroit .
Si je otreasse d'user autrui exemples , je otreroie et diroie qu'il covient prendre les exemples d'un .
Et tout premierement , il n'avroient raison qui contre ce peust valoir .
Quar il porroient lors afferablement eslire et prover aucun , ou poete ou rethorien , qui lor donroit exemples en toutes choses et par cui auctorité il s'esforceroient .
Puis aprés , je o qu'il y a grant difference de celui qui veaut aprendre , s'il cuide qu'il puisse acquerre toutes choses d'un ou par un , ou s'il cuide que toutes choses / ne porroient estre d'un home .
S'il cuide que toutes choses peuent estre d'un ou par un , il s'esforcera a la science de trestous .
Et se il ce ne cuide , il s'entremetra soufisaument en poi de choses et de celes se tenra a paié .
Ne ce ne seroit pas merveille , quar le meisme maistre de l'art ne pot mie trover toutes choses chiés un maistre .
Si l'en meyst donc avant plusours exemples de Caton , de Grac , de Leli , de Scipion , de Galba , de Porcin , de Crass , d'Antoni et des autres , et si l'en prendroit encores maint autres exemples de poetes et d'escrivains d'ystoires , il covenroit cuidier , celui qui veaut aprendre , que toutes choses peuent estre prises de tous et d'un soul peut on prendre poi de choses a soufisance .
Por la quel chose , il se devra tenir a paié , s'il est semblable d'un et nen ait point d'esperance qu'il tout soul puisse avoir toutes choses que tous ensemble ont eu , non pas un .
Ce ne tient donc nul profit a celui qui veaut aprendre , ne cuidier que toutes choses por / / roient estre d'un home .
Ne nul ne devroit cheyr en ceste openion , s'il prenoit exemples d'un .
Et ce est assez manifest par ceaus meismes escrivains de l'art qu'il ne cuiderent que nul home se peust entremetre en toutes les parties de l'elocucion , quar il ne mirent pas lor exemples , ne les exemples d'un ou de deus , mais de tous rethoriens et de tous poetes .
S'aucun vozist moustrer que art ne profite riens a aprendre , il ne s'en ayderoit pas mal de dire que nul home soul ne porroit aquerre toutes les parties de l'art .
Que vaut donques la raison de ceaus qui desfendent dou tout l'art ? Est ce desafferable chose que l'escrivain de l'art preuve par son jugement ? Nos avons ja enseignié que , se l'en prent exemples d'autrui , qu'il les preigne d'un .
Nos moustrerons ores coment l'en ne doit en nule guize prendre exemples d'autrui .
Je di tout premierement que l'escrivain de l'art doit metre exemple de son artefice meisme .
Quar trop seroit laide chose et desavenant / s'aucun vendeour de porpre ou d'autre chose deyst a celui qui acheteroit : « Pren de moi et je demanderai l'exemple de ceste chose que tu achates d'autre part et le te moustrerai » .
Si les vendeours des marcheandises queyssent l'exemple de lor marcheandise d'autre part , il diront qu'il aient froment a vendre , mais l'exemple de lor froment a moustrer nen averoient pas au poing , ne lor feroit ce grant honte ? Quant Triptolemus enseigna les homes a semer et lor donoit la semaille , s'il meismes l'eust empruntee d'autres homes , li fust esté point d'onor .
Ou si Prometheus eust pris un test et seroit alé querant breze de feu des voizins , la ou il meismes devoit departir le feu as homes , ne seroit esté bien gabé ? Ces veulent estre apelez maistres comandeours de toutes choses , et ne lor semble pas honte de querre des autres ce qu'il prometent as autres ? Il ne dient pas qu'il soient soulement seignors des fontaines , mais les fontaines meismes et qu'il doivent abevrer les en / / gins des homes .
et ne cuident il avoir honte , quant il emprometent ce faire et il se descechent tout ? S'aucun deyst qu'il avroit overt tres grandesimes fontaines repostes et , quant il ce diroit , il aleneroit tout de soif et ne porroit metre conseil a estanchier sa soif , nen avroit donc , ne seroit il bien chuflé ? Chares nen aprist pas de Lisippe a faire ymages en tel maniere que Lisipp li moustrast la teste a faire et Mironius les bras et Praxiteles le piz et Policletus le ventre et les cuisses , mais trestout veoit il faire devant soi au maistre soul .
Les euvres des autres pooit il regarder d'autre part , a son plaisir .
Ces Grifons cuident que cil qui ces choses veulent aprendre , les puissent meaus aprendre par autre raison , mais ce ne peut estre .
D'autre part , je di que les exemples que l'on prent des autres , ne peuent pas tant estre afaitiez a l'art si come propres , por ce que , en disant , chascun leu doit estre legierement touchié que l'art nen aparisse .
En donant / l'art , si covient metre exemples qui soient expressement escriz , qu'il se puissent covenir en la forme de l'art , et que , puis aprés en disant , l'art ne puisse aparoir et estre vehue de tous , més qu'ele soit occulte en l'euvre et au pooir dou rethorien .
A ce donques que l'en conoisse plus l'art et la sache , meaus vaut uzer de ses exemples .
Sachent tuit a la parfin que ce est la chose qui nos amena a ceste raison devant dite : quar les nons grezois des choses que nos interpretons ou tornons , ne sont pas en nostre usance .
Quar les nons des choses qui nen estoient chiez les nostres ne pooient estre usez .
Il est donc mestier tout premierement que ces nons semblent plus aspres ; et ce n'est pas de par nos , mais par la force et la difficulté de la chose .
Le remenant de l'escriture doit estre consumé es exemples .
Si nos eussiens mis estranges exemples , il seroit en tel maniere avenu que ce qui eust esté profitable en ce livre ne seroit / / esté nostre ; et ce qui fust esté plus aspre et desuzé , ce nos eust l'en adoné proprement .
Ce domage fuyons nos donques et ceste descovenableté eschivons .
Por les devant dites causes avient il que la ou nos avons loé le treuvement de l'art des Grifons , la raison des exemples nos n'ensivons pas .
Le tens le nos requiert des ores mais que nos passons as comandemenz de l'elocucion .
Ceste art donques de l'elocucion nos sera devisee en deus .
Premierement nos dirons en quelz generaus manieres doit estre tous jors toute rethoriene elocucion .
Puis aprés si dirons quelz choses doit ele tous diz avoir .
CI COMENSE LA PREMIERE PARTIE DE L'ELOCUCION , QUI EST DEVISEE EN TREIS MANIERES GENERAUS , QUI SONT APELEES FIGURES .
Il y a treis generaus manieres que nos apelons figures , es queles tot araisonement se parfait qui n'est vicious .
L'une si est apelee grieve , l'autre meene et la tierce assoutillee ; ou ensi : l'une haute , l'autre meene et l'autre basse .
La grieve ou la haute si est qui parmaint de construction de grieves paroles , grande et aornee .
La meene si est qui parmaint / de paroles humbles et mainz dignes , non mie ne trop basses , ne trop comunes .
L'assoutillee ou la basse si est qui est abaissee jusques a la tres uzee coustume de pure parole et simple .
En la grieve figure , l'araisonement sera parfait et compli , se l'en peut trover de chascune chose tres aornees paroles ou propres , ou se les estranges seront afaitees et agencies en chascune chose , et si l'en eslit grieves sentences et auctorizees , les queles sont atraitees en l'amplifiement et en la misericorde , et si l'en ajouste autresi aornemenz de hautes sentences ou de paroles , des queles nos parlerons premierement .
En ceste maniere de figure , il y avra cest exemple : « Le quel de vos est , o juges , qui porroit porpencer assez covenable paine contre celui qui se porpensa de trayr son paÿs as henemis ? Le quel mesfait porroit estre comparé aveuques ceste tricherie ? Quel torment porroit on trover qu'il fust dignes a ce malefice ? Noz ma / / jours et noz anciens prirent trop grans paines et firent trop grans venjances en ceaus qui corromperoient noble feme , qui esforceroient bone matronne , qui ferroient aucun ou l'ocirroient ; mais il ne laissierent pas aucune singulere paine a ce tres cruel mesfait et divers .
Es autres mesfaiz l'injure si vient d'autrui pechié et vient a poi de gens , a aucuns ou a chascun par soi ; mais qui de ceste tricherie et de ceste dehleauté en sont personelz , il porchacent par un conseil et forgent trop grans chaitivetez et sovraines destructions a tous les citeyens .
He , cruelz corages a grant merveille ! He , cruelz pencees ! He , homes sanz humanité ! Que est ce qu'il oserent faire ou qu'il porent pencer certes ? Coment les henemis entrassent tous joians en la cyté et arrachassent les sepultures des nobles homes et trabuschassent les murs et les nobles edefices meissent a terre ? Coment il desrobassent les temples / des deus et coment les chevetaines et les haus homes de la terre fussent maumenez , les uns ocis , les autres menez en chaitivetez et en servitutes , et coment les bones matronnes et les nobles dames fussent livrees a honte et a vitupere , et , a la parfin , la cité arce trop cruelment et tornee en cendre ? Homes plains de grant dehleauté et de fiere iniquité , qui ne cuidoient avoir assez fait de lor pugnose volenté s'il ne veyssent le noble pays metre en cendre ! O , juges ! Je ne puis dire par paroles la indignité et la grant cruauté de ceste chose , mais je m'en passe assez negligenment , por ce que je sai que vos n'avez mestier de moi .
Quar vostre corage , qui est tres bon ami de la chose publique , vos enseigne legierement que vos escandalizez celui qui voloit trayr les aventures de trestous et que vos le trabuchiez de cele cité qu'il voloit destruire par la maleite seignorie des tres puissanz henemis » .
En la meene figure sera le nostre araisone / / ment agenci , si noz abaissons un poi ces choses que nos avons dites devant , non mie que nos descendons a trop bas .
En tel guize : « Vos veez bien , o juges , aveuc qui nos faisons bataille : aveuques noz compaignons qui souloient combatre por nos et souloient ensemble au nos garder et sauver vizouzement et par vertu nostre empire .
Quant ces qui se conoissoient bien et lor pooir et lor force et pooient autresi pencer et savoir , por la vizinance et la compaignie qu'il avoient au nos , quel pooir a le peuple romain en toutes choses , ont empris guerre aveuques nos , je demans et enquier que fu la chose qui lor dona conseil a ce faire et qui les esmut a emprendre si grant faiz .
Cuidoient il qu'en la premiere bataille seroit fenie toute guerre ? Il veoient bien que la tres greignor partie de lor compaignons manoient en office .
Il veoient qu'il n'avoient mie mout de chevaliers , ne covenables empereors , ne monoie publique , / ne nule autre chose qui apartiegne a bataille faire .
Toutes voies ne se prirent pas garde en toutes ces choses , mais a lor pooir s'apareillerent de venir et s'esforcerent par tantet de forces de prendre l'empire de tout le monde , a cui toutes gens et rois et nacions obeyssent et sont surmontez dou peuple romain , que par force , que par volenté , que par armes , que par la cortoisie dou devant dit peuple .
Aucun porra dire : “ Por coi s'esforcerent d'ausi faire par lor gré les Fragelliains ? ” Ces le deveent faire mout mainz legierement , quar il virent coment cil se finerent .
Cil qui ne sont sages des choses et ne peuent pas avoir exemples de ce qui est passé , legierement se trabuchent , par mesconoissance , en fraude et en forfait .
Mais ces qui sevent ce qui est avenu as autres , legierement et par raison de l'aventure des autres se peuent porveyr .
Nule chose ne fu donques qui ces enduist et amena a ce faire ; nule esperance n'en avoient de lor armes ? Qui porroit ce croire que nul / / eust tant de folie que , sanz nule force ne pooir , si asseast de prendre l'empire romain ? Il est mestier donques qu'aucune chose fu qui les esmut .
Mais quel autre chose peut estre fors ce que je di ? » En l'assoutillee maniere de figure ou la basse , ce est cele qui est abaissee a la parleure bien comunal , ce sera l'exemple ou porra estre : « Il avint chose par aventure que un home vint as bains et puis qu'il ot sué , si se comença a froter .
Des emprés , quant ce vint a descendre en l'auge por laver , veez ileuques un de travers qui li dist : “ O juvenceau , tes garçons m'ont laidi or endroites .
Il covient que tu lamentes ” .
Celui qui s'oy apeler de tel aage qu'il n'estoit acoustumé d'oyr et d'ome qu'il ne conoissoit , si s'enrougi .
Cestui comença plus clerement a dire ce qu'il avoit dit et autres choses .
Cil a paines parla a chief de piece et dist : “ Laisse moi veyr que ce est ” .
Adonques comença cestui a crier par tel voiz que legierement peust faire enrougir de honte chascun .
“ Tu yés , fait il , ensi / lascif et de fiere maniere que ce est merveille ; et ce n'est pas soulement ici , mais au theatre et en maint bon leu tu l'as uzé a faire ” .
Celui fu tout troublé et ne fu mie merveille , quar maintes gens oeent la tençon et de sifaiz vices n'en savoit il riens .
Puis que cestui , qui estoit un glouton , vit que autre chose ne pooit faire de ce qu'il cuidoit , si se tint en pais » .
De ces exemples que nos avons mis dessus , l'en porra entendre les figures , quar l'une sera un abaissié afaitement de paroles , l'autre sera mize en grandesse et la tierce en meenance .
Mais l'en se doit doner garde qu'endementiers qu'il porsiut et fait cestes manieres , ne puisse trabuchier es vices qui lor sont prochains et atenjans .
Quar la grieve figure est cele qui est a loer , sa prochaine si est cele que l'en doit fuyr et eschiver : qui droitement la vodroit apeler , il l'apeleroit la soustenue ou l'apoiee .
Quar tout ensi com l'enfleure soventes fois ensiut et resemble la bone habitude dou cors ou l'ayance , en tel / / maniere avient il que cel araisonement qui est enflé et entomi , maintes fois semble a ceaus qui ne sont sages et entendans , grieve figure .
Et ce peut avenir se l'on dit aucune chose par noveles paroles ou ancienes ou d'autre part asprement translatees et durement , ou par paroles plus grieves que la chose ne requiert .
En tel guize : « Qui vent son pays ou le met en guerre , il ne rendroit pas assez de paine de son cors s'il fust trabuchié et bouté enz es grotes de Neptun .
Il en poise donc celui qui a forgié montaignes de bataille , de soufrir les chans de paiz » .
Quant maintes gens se sont declinez a ceste maniere devant dite et errent de cele qu'il ont encomencee , si sont deceuz par la semblance de griefté et ne peuent veyr l'enfleure de l'araisonement .
Qui se metent en la meene maniere d'arraisonement et ne peuent parvenir a li , il errent et parvienent a cel vice qui li est prochain , que nos apelons dissolut , qui est sanz parfaites paroles et sanz articles .
Si come / qui apeleroit la mer ondeant por ce qu'ele ondee ça et la et ne se peut confermer et soi delivrer vigrousement .
Ce est ensi : « Quant noz compaignons se vostrent combatre au nos , certes il s'araisonerent veraiement et veraiement quel chose il porreent faire , s'aucune chose fereent de lor gré , et il n'avroient aprés mout d'ajutours , mauvais homes et hardis , car tous ceaus qui veulent faire grans besoignes , souloient longuement pencer » .
Tel araisonement ne peut tenir l'auditor attentif quar il decourt tot diversement ne ne comprent riens qu'il puisse embracier par parfaites paroles .
Qui ne peuent bien repairier en cele tres courtoise abaissee figure de paroles , si vienent a la seche maniere d'araisonement et morte , qui proprement seroit apelee descouzue ou vilaine ; la quele est tele : « Quar celui entra ileuques as bains ; puis aprés , cestui dist a celui : “ Ton serf me bouta ” .
Puis celui a cestui : « Je regarderai » .
Puis cesti le laidi et cria plus et plus en / / la presence de mout de gens .
Ceste parleure si est vile et nient courtoise , quar ele ne contient pas ce que doit avoir la basse figure , ce est araisonement compost de plusours paroles et esleues .
Les aornemenz de qui nos parlerons aprés , si font digne toute maniere d'araisonement desus dite , et la haute et la basse et la meene .
Et s'il sont clerement ordenez et bien distingueement disposez , il rendent l'araisonement distincté ausi come par coulours .
Et s'il sont mis especement et chaucheement , il font l'araisonement tortuous et mal agenci .
Mais il covient aucune fois , en disant , comuer la figure et treschangier , que la meene reçoive la haute et la basse la meene ; et de rechief encores rechanchier que par la treschanjableté le corage de l'auditour se puisse plus deliter .
CI DEVISE LA SEGONDE PARTIE QUE LA PROFITABLE et PARFAITE ELOCUCION DOIT TOUT DIS AVOIR .
et DES SOES TREIS PARTIES LA PREMIERE EST ELEGANCE .
Nos avons dit les manieres es queles l'elocucion se doit repairier .
Veons ores qué sont les choses que la profitable et la parfaite elocucion / doit avoir , cele meismement qui est afaitee au profit dou rethorien .
Ele doit avoir treis choses en soi : elegance , composicion et dignité .
Elegance si est qui fait que chascune chose soit purement et apertement dite ; ce est covenable parleure et courtoisement agencee .
Ceste si est devisee en deus : en latinité et explanacion .
Latinité si est qui fait le parler estre pur et net et l'esloigne de tout vice .
Les vices qui corrompent le parler latin et ne laissent l'ome estre latin , si peuent estre deus : soloecism et barbarism .
Soloecism si est quant en plusors paroles aucune parole ensiut , qui est mal afaitee a cele parole qui li vait devant et ne s'acorde pas a cele que se devroit acorder .
Ou briement , ce est un vice qui avient quant les paroles ne sont pas afferablement teissues et conjointes en l'araisonement , si come : « bon dame , bone seignor » .
Barbarism si est quant aucune parole est trovee viciouse en soi meisme , au prononcier ou en l'escrit ; au pro / / noncier , si come qui diroit « hospital » , proloignant le « pi » ; en l'escrit , si come qui escriveroit ou prononcieroit au devant dit mot « b » por « p » .
Par quel raison nos puissons ces deus vices eschiver , l'art de gramaire nos enseigne bien clerement .
L'explanacion si est qui rent l'araisonement apert et cler .
Ceste si est composte de deus choses : d'uzees paroles et de propres .
Les uzees sont celes qui conversent et repairent au comun parler et en l'usage cotidiain .
Les propres si sont celes qui sont ou peuent estre propres de cele chose de qui nos parlons .
CI DEVISE CELE MANIERE QUI EST APELEE COMPOSICION , QUI VIENT APRÉS ELEGANCE .
La composicion si est une construction ou fassonement de paroles bien polies igalablement et acehmees .
Ceste ferons nos si nos eschivons les espés araisonemenz de voelz ou les prononciemenz de voelz , chaucheement prochains , qui rendent l'araisonement espandu et le font baer et rechignier , si com en cest exemple poez veyr : « O Enee , une oe et une aloe ai oÿ yer chanter » .
/ Et si nos eschivons ausi l'assiduyté d'une meisme letre , ce est quant plusors moz encomencent de semblable letre en un tenant , si come : « O Tite , tu tant , et tel tyrant , tantost t'enfuystes » .
Si devons ensement eschiver la sovent reprize de une meisme parole ; en tel guize : « La raison qui nen a raison , a cele raison nen est raison de doner foy » .
Nos ne devons pas uzer autresi plusors paroles qui semblablement deffenissent , en un tenant , si come « plorans , gemissans , travaillans , gaimentans et corrans » .
Eschiver devons ausi la traverse ou le transtornement de paroles ; ce est quant les paroles sont transpozees ou trestornees ; si ce n'est fait concordaument , de la quel chose nos parlerons puis aprés .
En ce vice , nos metrons Celius Asside en exemple , si com il y a : « Au premier livre escrites ces choses a toi , Luci , enveames , Heli » .
Es vices riens ne nos doit destorber d'uzer d'autrui exemples .
Encores nos covient eschiver la longue con / / tinuacion de paroles , qui blece l'esperit dou rethorien et les oreilles de l'auditour .
Nos avons moustré coment l'on doit eschiver les vices en la composicion .
Le remenant de l'euvre devons despendre des ores mais en la dignité .
CI DIT DE LA DIGNITE RETHORIENE , LA QUEL EST DEPARTIE EN AORNEMENT DE PAROLES et EN AORNEMENT DE SENTENCES .
La dignité si est qui fait l'araisonement aorné et le distingue par treschangement bienseant .
Ceste si est devisee en aornemenz de paroles et de sentences .
L'aornement des paroles si est un noble polissement de parler , cortoisement afaitié .
L'aornement de sentences si est ce qui a dignité es meismes choses , non pas es paroles .
CI COMENSENT LES AORNEMENZ DE PAROLES et PREMIEREMENT LA REPETICION .
Repeticion si est quant l'en prent les comencemenz continuelment d'une meisme parole en semblables choses et en diverces ; ce est quant l'en reprent une meisme parole a l'encomencier de chascune chose , en tel guise : « A vos doit on doner ceste chose .
A vos doit estre la grace .
A vos sera ceste chose a honor » .
/ Et si com en cest autre exemple : « Scipion soustint Numance .
Scipion destruist Cartaigne .
Scipion conquist la paiz .
Scipion sauva la cité » .
Encores poez veyr en cest autre : « Tu , t'esforce d'eissir au marchié ! Tu , t'esforce de regarder la clarté ! Tu , t'esforce de venir veyr ces choses ! - Bien ozes tu faire parole ? Bien ozes demander aucune chose de ces ? Bien ozes requerre paine et torment ? - Quel chose est ce que tu porroies faire ? Quel chose est ce que tu cuides qui covient que l'en t'otroie ? - Tu ne relenquis sairement ? Tu ne traÿs tes amis ? Tu n'alas mie contre ton pere ? Tu ne t'entremeys onques en nul deshonor » ? Cest aornement aucune fois a mout de beauté , aucune fois mout d'aigrure et de fierté ; por coi il m'est avis qu'il vaut mout a l'araisonement aorner et acroistre .
CI DEVISE CELUI AORNEMENT DE PAROLES QUI EST NOMÉ CONVERSION .
La conversion si est un aornement par qui nos retornons continuelment a la darraine parole , non pas a la premiere si come / / en la repeticion ; en ceste maniere : « Le peuple romain justement les Aufricains vainqui ; par armes les vainqui ; par courtoisie les vainqui ; par franchise les vainqui » .
Encore : « Puis que la concorde de la cité fu ostee ; la chose publique fu ostee , la courtoisie fu ostee .
- Cornelius novel home estoit ; engignous estoit ; sages estoit ; as proudes homes et bien entendans amiables estoit ; en la cité donques le meillor et le premier estoit » .
Encore : « Por ce que ces t'absolvent , tu pries ; qu'il se parjurent , tu pries ; qu'il soient negligent et sans bone cuidance , tu pries ; que il relaschent les loys dou peuple romain a ton plaisir , tu pries » .
CI DEVISE L'AORNEMENT DE PAROLES QUI EST APELÉ COMPLEXION .
La complexion si est qui embrace l'un et l'autre aornement dessus dit , ce est que la premiere parole soit sovent reprise et la darraine especement retornee ; en ceste guize : « Qui sont cil qui tant de fois rompirent les alyances de paiz ? Ceaus de Kartaine ! - Qui sont qui troublerent Italie ? Ceaus / de Kartaigne ! - Qui sont qui demandent que l'en lor pardone ? Ceaus de Kartaigne ! Veez combien covient qu'il empetrent » .
Encore en cest autre : « Celui que le senat dampna , celui que le peuple romain dampna , celui que la comune volenté de trestous dampna , l'assodrez vos par voz sentences ? » CI DEVISE L'AORNEMENT DE PAROLES QUI EST APELÉ TRADUCION .
Traduction , que tant vaut a dire come entremaine , si est un aornement qui fait que une meisme parole est ou soit especement mise et d'une chose en autre menee .
Cesti nen offent le corage , mais il rent l'araisonement plus concordant et plus sentencious .
En tel guize : « Qu'il n'a riens en la vie plus joyouse de la vie , il ne peut cultiver la vie par vertu » .
Encore : « Tu l'apeloies home , qui , si fust home , ja mais n'eust requise la vie de l'ome tant cruelment .
Mais il estoit henemi , si se vost donques ensi vengier de son henemi qu'il se moustrast bien henemi ? » Encores de rechief : « Laisse les richeces as riches ! / / Tu , preignes avant vertu que richesses , quar se tu voloies richeces comparer aveuques vertu , a paines te sembleront richeces assez covenables qu'eles soient serventes de vertu .
» De cestui meismes aornement est ce , quant l'on met une meisme parole or en ceste chose , or en cele autre .
En tel guize : « Tu , por coi tant studiousement de tel chose cures , qui ne te done fors cures ? » Encores de ce meisme : « Joyouse chose est amer , si ce ne fust trop amer » .
Ce que l'en doit faire en ces quatre manieres de aornemenz que nos avons ja mises , ce est que l'en retorne sovent a une meisme parole , nen est ce mie por soufraite de paroles , mais por ce qu'il y a une joyouse sollempnité que l'en peut plus legierement jugier par les oreilles que moustrer par paroles .
CI DEVISE L'AORNEMENT DE PAROLES QUI EST APELÉ CONTRARIEMENT OU CONTENCION .
Contencion ou contrariement si est quant l'araisonement est fait de contraires choses .
En tel guize : « Le departiment des amis a joyous comencemenz , mais il done mout / ameres eissues » .
« Tu te rens a tes henemis plaisible et escoutable , et a tes amis fier et desamiable » .
« En huizouzeté tu yés noisouz , et en la noise tu yés huyzous » .
« En tres froide chose , tu yés chaut ; et en tres chaude chose , tu yés froit » .
« Quant il est tens de taire , tu cries ; et quant il te covient parler , tu tais » .
« Quant tu yés present , tu veaus estre absent ; et quant tu yés absent , tu covoites retorner » .
« En bataille , tu quiers pais ; et en la pais , tu desires bataille » .
« En tençon , tu parleras de vertu ; et en estor de bataille , par ta mesconoissance , tu ne peus soufrir la trompe » .
Si nos bien distingons les araisonemenz en ceste maniere d'aornement , nos porrons estre et sages et aornez .
CI DIT DE L'AORNEMENT DE PAROLES QUI EST APELÉ ESCRIEMENT .
Exclamacion ou escriement si est cel aornement qui moustre la significacion de doulour ou de desdaing por aucun home ou por aucune cité ou por aucune autre chose .
En tel maniere : « A toi parole je ores , o Affricain , que la ou tu yés mort , ton nom est / / a grant resplendor et a grant honor a la cité .
Tes nobles nevous laverent par lor sanc la cruauté des henemis » .
Cest autre exemple est quant au desdaing : « O tu , trichierre Fragelle , com legierement t'acoardis par ta tricherie , que cele cyté , que par sa resplendor n'a gaires enlumina Ytalie , a envis li parissent ores racines de fondemenz ! » Quant a autre chose , ensi : « O ravisseors des biens et mauvais agaiteors , par vostre larrecin avez encechee et quise la vie de chascun prodome .
De l'iniquité des jugemenz eustes vos tant de pooir a faire voz fraudes et voz deceivemenz » .
Cest aornement si est tel que , se nos l'uzons poi , quant leu et tens sera et la grandesse de la chose le nos requerra a faire , nos porrons amener le corage de l'auditour a quel que indignacion que nos vodrons .
CI DEVISE L'AORNEMENT DE PAROLES QUI EST APELÉ DEMANDE .
Interrogacion ou demande n'est pas tous diz grieve et amesuree ne concordant , mais ele est tel que , quant celes choses qui nuisent a la cause des aversaires sont recontees et dites , ele conferme l'araisonement qui est alé dessus .
Ensi : « Quant tu donques faisees toutes ces choses , disoies , amenistroies , en ostoies tu les corages des compaignons de la chose publique et les alienees , ou non ? Et s'il te covenoit prier aucun qui deveast ces choses et nen les laissast faire , ou non » ? CI DIT DE L'AORNEMENT DE PAROLES QUI EST APELÉ REPRISE .
Raisonableté ou reprise ou redemande de raison si est par la quele nos demandons raison a nos meismes por coi nos disons chascune chose et especement nos meismes retornons a nos et requerons de nos l'esclarzissement de chascune proposicion ou proposement .
En tel maniere : « Si noz majours et noz anciens sages dampneent aucune feme d'un pechié , il cuidoient par un simple ou sol jugement qu'ele fust entechee de maint malefices » .
- « Et coument ? - Quelconque feme il jugeent por putain , il la tenoient por dampnee d'enpoisonement ou de sorcerie .
- Et / / por coi ensi ? - Quar il est mestier que cele qui a son cors adoné a une tres laide covoitise , doive douter maintes gens .
- E quelz gens ? - Son baron , son pere , sa mere et les autres a qui ele voit que sa honte et son deshonor apartient .
- De ce , qu'en est ? - Il est mestier qu'ele porchace mal en quel que maniere , s'ele onques peut , a ceaus qu'ele doute tant et crient .
- Et por coi ? - Quar nule honeste raison ne peut retenir de faire mal cele qui est paourouse por la grandesse de son pechié et hardie par destemprance et desporveant par nature femenine .
- Et por coi la tenoient il por dampnee de tel mesfait ? - Quar ele estoit putain et nule cause n'est qui plus legierement peut esmovoir a tel mesfait que fait l'inordenee amor et la destempree luxure .
- Et faisoient il ce des homes ausi ? - Non .
- Et por coi non ? - Quar chascune covoitise si deboute les homes a chascun mesfait soulement , mais une soule covoitise si maine les femes a tous / mesfaiz » .
Encore veez ci un autre exemple : « Ceste chose ordenerent bien noz majors que nul roy qu'il preyssent par armes , ne perdist la vie .
- Et por coi ensi ? - Quar trop estoit dehleau chose d'uzer le pooir que fortune lor eust doné , au torment de ceaus que la meisme fortune un poi avant avoit mis en grant estat et haut .
- Et s'il estoit contrevenu a ost banie , qu'en doit estre ? « Ce laisse je a amentevoir .
- Et por coi ? - Quar a vaillant home et fort apartient de tenir por henemis ceaus qui por victoire estrivent et de tenir por humains ceaus qui sont vaincus , que force puisse amermer la bataille et l'umanité puisse acroistre la pais .
- Et si celui eust vaincu , nen eust pas ce fait ne ne fust esté tant sages .
Por coi donques li pardones tu ? - Car je nen l'ai acoustumé de prendre garde en tel folie » .
Cest aornement est trop afaitié au parler et si retient le corage de l'auditour ententif et volentiers oyant , que por la beauté / / et l'aornement dou parler , que por l'atendre des raisons .
CI DEVISE L'AORNEMENT DE PAROLES QUI EST APELÉ SENTENCE .
Sentence si est un araisonement qui est pris de la vie , qui moustre briement ou quel chose soit en la vie , ou quel chose covient estre en la vie .
En tel guize : « Qui toz jors a uzé de prosperité , grieve chose li est premierement de cultiver vertus » .
« Bien est franc ou tenu por franc qui ne sert a nule laidure » .
« Droitement est soufreitous et povre , cil qui nen a assez et cil a qui nule chose ne peut estre assez » .
« L'en doit eslire la tres bone raison de vivre et la coustume la rendra joyouse » .
Sifaites sentences simples ne sont pas a reprover , por ce que brief exponement si a grant delitement , ja soit ce qu'il n'ait mestier d'aucune raison .
Mais cele maniere de sentence est a loer qui est confermee meismement par subgection de raison .
En tel guize : « Toutes les raisons de bien vivre sont a metre en vertu , por ce que vertu soule est en sa poesté ; toutes choses / fors li sont subgectés souz la seignorie de fortune » .
« Qui por les eurs d'aucun ensivent s'amistance , quant l'eur s'escoulorge , trestous s'escoulorgent : quant il defaut et il defaillent .
Quar quant cele chose s'en vait qui fu cause de l'amistance , riens ne remaint qui les puisse retenir en l'amistance » .
Encores il y a sentences qui sont dites en deus manieres .
Sanz reson , ensi : « Errent qui cuident es proprietez que tous les randonemenz de fortune s'en sont fuys .
« Cil se pencent sagement qui , au tens de prosperité , redoutent les contraires aventures » .
Aveuques raison , ensi : « Qui cuident que l'en doit pardoner as juvenceaus et as garçons en lor folies , il sont deceuz , por ce que cel aage est en empeeschement des bons estudes .
Mais cil font que sages qui les juvenceaus chastient meesmement que il veulent acquerre en lor menre aage telz vertus qu'il puissent desfendre toute lor vie » .
A tart nos covient entremetre sentences que nos ne semblons estre comandeors de vivre , mais / / faiseours de la chose .
Et quant l'en les entremetra en leu et en point , eles sont de grant aornement .
Ce disons nos , quar quant l'auditor voit une certaine chose afaitier a la cause , qui est prise de la vie et des muers , il est mestier que toute taisible l'examine en son corage .
CI DEVISE L'AORNEMENT DE PAROLES QUI EST APELÉ CONTRAIRE .
Contraire si est semblable a la contencion ou ce meisme que la contencion est , ne s'en faut gaires .
Contraire si est ce qui conferme briement et legierement une de deus diverces choses .
En tel guize : « Quar qui tous jors a esté henemi a ces propres raisons , coment avra l'on esperance qu'il soit ami as autrui choses ? » « Et qui tu avras coneu trichierre en l'amistance , por coi cuides tu qu'il puisse estre feel es henemistances ? » « Et qui en bas estat avra esté de grant orgueil , le porras tu veoir en grant puissance humble et debonaire ? » « Et qui es paroles et en l'assemblee des amis ne dist onques verité , cuideroies tu que , es estriz et es contens , s'atemprast de mençonge ? » « Ceaus que nos avrons trabuchiez de montaignes , avrons nos paour d'esquermir aveuc eaus en champ ? » « Cil qui ne se porent ygaler au nos , quant il estoient plus de nos , doutons nos ores quant il sont maindres de nos , qu'il ne nos puissent surmonter ? » Ceste maniere d'araisonement doit estre faite de brieves paroles et continuees , que tandis com il plaist l'auditor oÿr por la brieve conclusion et parfaite , le rethorien preuve par contraire chose ce qui li est mestier a prover .
Et de ce qui n'est pas douté , delivre cele chose qui est doutouse , qu'ele ne puisse estre esfaussee , au meinz mout legierement .
CI DEVISE L'AORNEMENT DE PAROLES QUI EST APELÉ MEMBRE D'ARAISONEMENT .
Le membre d'arraisonement si est apelé chose briement parfaite sanz le demoustrement de toute le sentence , la quele est de rechief despliee par autre menbre d'araisonement ensi : « Et tu profitoies a ton henemi » .
Ce est une chose que nos apelons membre .
Des emprés , il covient que / / ceste chose soit receue d'un autre ; ensi : « Et blecees ton ami » .
Cest aornement peut estre bonement de ces deus menbres , mais tres profitable seroit et tres parfait , s'il estoit de treis ; en tel guize : « Et a ton henemi profitoies et ton ami bleçoies et a toi meismes ne conseilloies tu pas » .
Et cest autre autresi : « N'a la chose publique conseillas , n'a tes amis profitas , n'a tes henemis contrestas » .
CI DIT DE CEL AORNEMENT DE PAROLES QUI EST NOMÉ ARTICLE .
Article si est quant nos destingons chascunes paroles par entrepozees et derrenchons l'araisonement par poinz en tel guize : « Par menaces , par chiere , par voiz , tu esfreas tes aversaires .
- Tu as soufert tes henemis en envie , en injures , en puissance , en orgueil , en tricherie » .
Entre l'esmovement de ceste maniere d'aornement et de cele devant , il y a tel difference que cele si vient plus meurement et plus tart , et ceste vient plus especement et plus isnel .
Il semble en cele maniere dessus que l'en aporte un glaive au cors / par remuement de bras et par le retordre des mains .
Et en ceste semble il que le cors se nafre especement par isnele plaie .
CI DEVISE L'AORNEMENT DE PAROLES QUI EST APELÉ CONTINUACION .
Continuacion si est un espés hantement de paroles aveuques absolucion ou perfection de sentences .
Ceste doit estre departie en treis : en sentence , en contraire et en conclusion .
En sentence , en tel maniere : « A celui ne peut trop nuire fortune , qui plus fermement a mis son secours en vertu que en aventure » .
En contraire , en tel guize : « Quar s'aucun n'a gaires mis de s'esperance en l'aventure , que est ce que d'aventure li porroit trop nuire ? » En conclusion , en tel guize : « Et se fortune peut mout nuire ceaus qui totes lor raisons ont mises en l'aventure , nos ne devons mie commetre toutes choses a fortune , qu'ele n'en ait trop grant seignorie en nos » .
A hanter cestes treis manieres dessus dites tant est necessaire chose a la force de la continuacion que la force de l'araisonement / / ou dou rethorien semble tout feble s'il ne donast souvent sentence , contraire et conclusion .
L'en peut dire autrement aucunes choses par sifaites continuacions , ja soit ce qu'il n'est pas mestier .
CI DEVISE L'AORNEMENT DE PAROLES QUI EST APELÉ LE PAREIL .
Le per aornement , ou le pareil , si est apelé celui qui a en soi les membres d'araisonement que nos avons dit dessus .
Cestui se fait par un poi de ygal numbre de sillabes .
Mais ce ne sera pas fait de nostre nombrement que nos t'enseignons a nombrer les sillabes , quar ce seroit euvre d'enfans .
L'usage et le hantement de la science nos fera dire l'un membre igal a l'autre par un sentiment de corage ; en tel guize : « En la bataille le pere moroit , a maison le fiz se marioit ; de grieve aventure ce lor venoit » .
Et cest autre : « A celui dona fortune beneurté , cestui conquist par son sens grant vertu .
Cestui se soustient par porveance , cil erre et vait com une roe sanz governeor » .
Il peut souvent avenir en ceste / maniere d'aornement que le nombre des sillabes ne sera pas plainement ygal et toutes voies le semblera il estre , si l'un membre a plus longues sillabes de l'autre .
Quar si l'un membre a mainz de sillabes de l'autre , et plus longues , si li semblera il estre ygal por la longour des sillabes .
CI DEVISE L'AORNEMENT DE PAROLES QUI EST APELÉ SEMBLABLEMENT CHEANT .
Le semblablement cheant si est apelé un aornement quant en une meisme construction de paroles il en y a deus paroles ou plusors qui sont semblablement dites en meismes aventures .
En tel guize : « Tu loes un home soufraitous de vertu , habondant de beneurté ? » Encore cest autre : « L'esperance de cestui est toute en pecune et son corage est loinz de sapience .
Diligence aquiert richeces , negligence corrompt le corage et quant l'en ne vit com home , toutevoies semble il home » .
CI DEVISE L'AORNEMENT DE PAROLES QUI EST APELÉ SEMBLABLEMENT DEFENISSANT .
Semblablement defenissant est apelé un aornement quant il y a semblables eissues et defenissemenz es paroles , tout soit ce que aventures n'i soient pas .
En tel guize : « Tu ozes laidement faire , tu estudies mal a dire .
Tu vis enviousement , tu peches estudiousement , tu paroles trop haynousement , tu esfrees hardiement , tu apaises humblement » .
Cestes deus manieres d'aornemenz , que l'une est semblable en defenissement et l'autre en aventure , si se peuent bien covenir entre soi , et por ce , qui les uze bien , si les peut metre ensemble en un meisme endroit .
Ce covient ensi faire : « Tres perdue raison est d'amor querir , honte fuyr , la beauté amer , bon renom desprisier » .
Ici endroites , et celes paroles qui ont aventures , vienent a semblables aventures et celes qui n'en ont , vienent a semblables eissues .
CI DEVISE L'AORNEMENT DE PAROLES QUI EST APELÉ AGNOMINANCE .
Agnominance si est un aornement quant l'en vient a une meisme parole par commuance de letre ou de letres ou de sillabes , ensi que semblables moz ou paroles soient afaitiez a dessemblables choses .
Cest aornement se fait par mout de raisons et treschanjables ; par atenuement ou embracement de meisme letre , en tel guize : « Cestui qui tant dit qu'il vaut et se moustre qu'il soit haut , avant qu'il vait a Rome , il le fera mout lait » .
Et par le contraire avient en tel guize : « Cil qui d'emprunt monoie prent , mauvais est s'il ne la rent » .
Par porloignement de meisme letre , en tel guize : « Qui n'a cure de chose pute et aint putain , il aint chose qui est puante » .
Par briefté ou abregement d'une meisme letre , en tel guize : « La doçour de puterie est une male lecherie » .
Par ajoustement de letres , en tel guize : « Cestui se feroit bien amer s'il voloit ses males teches desamer » .
Par oster letres , en tel maniere : « S'il fucent debonaires , ne seroient pas coursaires » .
Ou ensi : « Pis nos ont fait que coursaires qu'ensi ont ars noz aires » .
Par transtorner les letres , ensi : « Qui en ce siecle veaut / / sa conscience bien laver , valer li peut en l'autre assez » .
Par muance de letres , ensi : « Aviler chose qui doit valoir , ce n'est pas droit » .
Ces sont les manieres de agnominacion qui repairent en aucune sifaite guize : en brieve commuance de letres ou en porloignement ou en transtournement .
Il y a autres manieres qui nen ont pas tant prochaine semblance de paroles et toutes voies ne sont pas dessemblables .
Des queles manieres veez en cy une , qui est tele : « Por coi vendrai je au roy , por coi vendrai je mon eritage ? Ce est grant desroi , vos le veez bien » .
Quar yci endroites il y a aucune semblance en aucunes paroles , mais n'est pas tant affectuouse ne tant delitable come sont celes devant et toutes voies la fait on aucune foiz .
L'autre maniere si est tele : « Soies curious , o chevalier , ne les tres furious puissent valoir contre toi » .
Ceste maniere s'atrait plus a semblance que l'autre dessus , mais mainz que ne font celes devant .
La / tierce si est qui repaire en la commuance et le treschangement de cas ou d'aventure d'un nom ou de plusors nons .
D'un nom , en tel guize : « Alixandre de Grece de s'enfance conferma soi en vertus par grant travail .
Les vertus d'Alixandre sont espandues par tout le monde en gloire et en loenge .
Alixandre toutes gens douterent .
Alixandre toutes gens amerent .
Se Alixandre eust ehue plus longue vie , il eust passee la mer de Grece » .
Ici endroites un soul nom treschanjablement est torné et repris en commuance d'aventures .
De plusors nons en remuees aventures et treschangees ensi se fait l'agnominacion : « Tyberius Grac aministroit bien la chose publique .
Marc Mallacioz le desfendi indignement et devea qu'il ne demorast en li .
Autresi ocist il Gai Grac et le sacha soudainement d'enz mi le cuer as cytiains , qui estoit vertuous et amoit fort la chose publique .
A Saturnin toli la vie par la dehleauté et par la tricherie des majors .
Ton / / sanc , o tu , Drus , arosa les paroiz de la maison et le visage de ton pere .
Sulpice , a qui toutes choses obeyssoient un poi avant , fu osté soudainement de la vie ; et non pas solement li tolirent la vie , més desfendirent qu'il ne fust enfoys » .
Cestes treis manieres d'aornemenz prochaines , que l'une est mise en paroles semblablement decheans , l'autre en semblablement defenissans et la tierce en agnominacion , a tart vienent en usage , adonques quant nos dirons en verité .
Et por ce que sifait estudiement apartienent ensemble et au delitement et a la verité , la foy et la reverence et l'auctorité rethoriene en est amermee .
Et qui souvent les uzeroit , il perdroit l'auctorité de dire et l'offendroit par tel araisonement et la troubleroit .
Quar en telz araisonemenz il n'en y a point de dignité ne de beauté , mais d'aornement et de festivité soulement .
Por la quel chose , je di que les choses qui sont amples et beles , si peuent longuement plaire et deliter , et les choses qui sont de telz aornemenz aornees et concordans , / tost saoulent l'oÿe et li tornent en fastide .
Tout ensi donques com il seroit avis que nos delitons en parlement enfantin se nos usons souvent de sifaites manieres d'aornemenz , en tel maniere enluminerons nos l'araisonement de distinctees lumieres avenanment se nos les entrayons a tart et les espandons tres chanjablement en toute la cause .
CI DEVISE L'AORNEMENT DE PAROLES QUI EST APELÉ SUBGECTION .
Subgection si est quant nos demandons des aversaires et enquerons quel chose est ce qu'il dient ou que l'en peut dire contre nos .
Des emprés nos souzjoignons ce qui covient dire ou ne covient , ou ce qui nos doit estre en ayde , ou qui lor devra nuire , ou a nos , par le contraire .
En tel guize : « Je demans d'ou vient ce que cestui est tant riches de monoie .
Est ce dou grant patremoine qui li est laissié ? Ou qu'aucun eritage des biens son pere a vendu ? Ce ne peut on dire , quar il est deserité de toutes choses necessaires de par son pere .
A il pris aucun loyer de plait ou de jugement ? Non mie tant soulement n'en prist point , mais qu'il meismes s'oblija de grant promesse .
S'il n'est donques par cestes raisons enrechis , si com vos meismes tous poez veyr , ou il a trové tresor en aucun leu , ou il a ehue ceste monee d'aucun leu mauvaisement et autrement qu'il ne devoit » .
Encore cest autre : « Souventes fois , o juges , me sui aperceu de maintes gens qui quierent secours d'aucune honeste chose que lor henemis ne puissent blahmer , si que lor aversaire ne peut riens faire contre eaus .
Refuira cestui as vertus de son pere ? Mais vos , jurés , l'avez dampné ou le dampnastes de la teste .
Ou il retornera a sa anciene vie qu'en aucun leu mena honestement ? Quar ici savez vos bien tous coment il vesqui devant voz zeaus .
Il recourra par aventure a ses couzins qui vos esmovront por li ? Mais il n'a nul .
Ou ses amis metra avant ? Certes , il n'i a neizun qui ne se tenist por confus / se l'en l'apelast son ami » .
Encore de rechief : « Je cuit que celui qui tu tenoies por ton mortel henemi , amenas tu en jugement .
Non voir , mais tu le murtris avant qu'il fust dampné .
Tu doutas les loys qui ce desfendent a faire ou que tu ne trespasses les lois escrites ? Quant il t'amonesta de l'anciene amistance , tu fuz esmeu de pitié ? Certes plus estudiousement et plus curiousement l'oceys tu adonques .
Et quant ses enfans se geteent a tes piés , tu t'ehmuz de misericorde ? Mais por tant deveas tu mout cruelment la sepulture a lor pere » .
Il y a mout de aigrure et d'aspreté a cest aornement por ce que , quant l'on a demandé ce que devoit estre fait , la responcion si est negative .
Por coi il avient que legierement acroist le desdaing de la besoigne .
De ceste meisme maniere porrons nos faire que la subgection soit raportee a nostre persone , ensi : « Que me covient il faire ou que ferai je quant les Galloes m'ont avironé a si grant esfors / / de gens ? Me combatrai je aveuc eaus ? Mais je ai trop petit pooir .
Nos avons tres bien garni leu .
Me metrai je en noz forteresses ? Mais nos n'avons secours que je puisse atendre .
Despriserai la vie des chevaliers ? Mais il m'est avis que je les reçus par tel condicion que je les sauvasse a mon pooir et les gardasse au pays et a lor peres .
Que ferai je ? Quel conseil prendrai ? Certes , je ne sai » .
Sifaite subgection peut on torner autresi dou tout au preterit ou au futur .
Et ceste si a tel pooir que de toutes choses moustre ele par semblant que meaus que la chose est faite , ne peut estre faite .
CI DEVISE L'AORNEMENT DE PAROLES QUI EST APELÉ GRADACION .
Gradacion si est en la quele ou par la quele l'en ne doit descendre a la parole qui vient aprés , avant que l'en ne monte a cele qui li vait de dessus , en tel maniere : « Quar qué autre esperance de franchise veulent il avoir , si ce qui lor plaist , lor est afferable , et ce qui lor est afferable , lor / est en puissance , et ce qui lor est en puissance , il l'osent faire , et ce qu'il osent faire , il font , et ce qu'il font , ne nos ennuist pas » .
Encores : « Je ne consenti chose que je n'amonestai ne je n'amonestai riens que je ne feysse , ne je ne fis chose que je ne provai » .
« Le sen d'Affrican li conquist vertu ; vertu , gloire , gloire , envioz » .
Le noble empire fu des Atheniences ; les Athenienses furent vaincus des Sparciates , les Sparciates , des Thebains ; les Thebayns , des Grifons , qui toute Azie sousmistrent a l'empire de Grece en brief tens » .
L'espece reprise de chascune parole qui est passee , si a en soi un aornement bien seant et ce est la proprieté de la gradacion .
CI DIT DE L'AORNEMENT DE PAROLES QUI EST APELÉ DIFINICION .
Diffinicion si est qui brieement et parfaitement enbrasse la propre puissance de chascune chose , en tel guize : « La maysté de la chose publique si est en qui se contient la dignité et la grandesse de la cité » .
Encores : « Injures sont qui , ou par deboutement blecent le cors , ou par lendenges les oreilles , ou par aucune laidure nuisent la vie de chascun ou destruient » .
Encore : « Ceste n'est pas diligence , mais avarice por ce que diligence garde et sauve curiousement les siens ; avarice si est injurious atalentement d'autrui choses » .
Encores : « Ceste n'est pas cele vertu de corage que l'en apele force , mais folie ou forcenerie , por ce que force si est un receivement de travail et de peril aveuques raison et esgart de profiz ; forcenerie si est quant l'en reçoit les perilz aveuc glaives et seufre les travailz desporvehuement et sans esgart de raison » .
Cest aornement si est mout profitable por ce que ensi propose clerement toute la force et le pooir de chascune chose et ensi briement la desplie qu'il ne semble qu'a plusours paroles la covenoit dire ne que l'en la pooit dire plus briement .
CI DEVISE L'AORNEMENT DE PAROLES QUI EST APELÉ TRANSICION .
Transicion si est un aornement quant l'en moustre briement ce qui est dit et souzjoint aprés briement par continuance / ce qui ensiut , en tel guize : « Vos savez ores coment se porta vers son paÿs ; veez ores coment s'est porté vers son pere » .
« Quel bien j'ai fait a cestui , bien le savez .
Regardez ores quel grace il me rent » .
Cest aornement si profite auques a deus choses , quar il amoneste ce qui est dit et conquiert l'auditour au remenant oyr .
CI DEVISE L'AORNEMENT DE PAROLES QUI EST APELÉ CORRECTION .
Correction ou amendement si est qui oste ce qui est dit et remet por li ce qui plus covenable li semble ; ensi : « Se cestui eust prié ses hostes , mais , que meaus est , lor eust moustré , il peust avoir ceste chose legierement parfaite » .
« Puis que ces ensi vainquirent , - ou que plus est , il meismes sont vaincus - coment apelerai cele chose victoire que plus a fait de mal as victoriens que bien ? - O envie , compaigne de vertu , qui ensives les bons , mais plus les porsives maintes fois et guerroies » .
Le corage de l'auditour s'esmeut par ceste maniere de aornement , car il / / est avis que la chose qui est dite , soit tant soulement dite ; puis aprés , par l'amende dou rethorien , ele resortist plus covenable .
Mais porroit dire aucun : « Ne seroit il meaus que l'en deyst dés le comencement ce que plus covenable est a dire ? » Ici endroites je di que ne seroit pas , quar si continuelment tu venisses a la premiere parole , l'araisonement ne seroit mie tant aorné ne tant delitable ne si esmovable a oÿr .
CI DIT DE L'AORNEMENT DE PAROLES QUI EST APELÉ OCCUPACION .
Occupacion si est apelé un aornement rethoric et vaut tant a dire com « encombrement » ou « recuevrement » , tout avant par une coverte maniere de parler .
Ce avient quant nos disons que nos trespassons la chose ou que nos ne volons point dire et toutevoies adonques la disons nos plus ; ensi : « Je diroie ja de t'enfance , que tu mauvaisement et desmesureement empleas en lecheries , se je cuidasse or endroit que le tens fust soufisant , mais je laisse ores tout a escient .
Je laisse ausi a dire coment tu te portas laschement et negligenment en ce que apartient a chevalerie .
Et ce ne fait pas ores a dire que fis tant d'injures a tel home et d'outrages .
De tout ce ne di je riens .
Je retorne a ce dont le jugement est ores » .
« Si ne di je pas que tu preys monoies des compaignons , ne de ce ne fas je pas force a dire que tu as desrobees les citez , les reaumes et les maisons de maintes gens .
Je laisse a dire tes larrecins , tes rapines , tes grans forfaiz » .
Cest aornement est profitable se l'en peut amonester covertement la chose que n'apartient point a mostrer as autres , ou se la chose de qui l'en entent est trop longue , ou se la chose ne peut estre autrement manifestee , ou qu'ele peut estre tost reprise s'ele estoit autrement dite ; et por ce plus profitable chose est de faire occultement souspecion que de desplier chose que puisse estre reprise .
CI DEVISE L'AORNEMENT DE PAROLES QUI EST APELÉ DISJONCTION .
Disjonction , ce est a dire desjoignement , / / si est quant chascune chose des choses que nos disons , ou ambedeus , sont encloses en certaine parole , en tel maniere : « Le peuple romain degasta Numance , destruist Cartage , abati Chorint , dehrocha Fregelles .
De riens n'ayderent as Numanciens les forces de lor cors .
De riens ne valut a ceuz de Cartage le sen de chevalerie .
De rien ne secorut a ceuz de Corinthe lor sen et lor savoir .
Rien ne profita a Fregelliains lor parler et lor bones coustumes » .
Encores : « La dignité de beauté ou desflorist par maladie , ou se destaint par viellece » .
En l'exemple dessus nos poons veyr chascune chose enclorre par certaine parole et ici endroites ambedeus choses .
CI DEVISE L'AORNEMENT DE PAROLES QUI EST APELÉ CONJONCTION .
Conjonction si est quant une parole est entremise , qui comprent les parties de l'araisonement dessus et dessous , en tel guize : « La dignité de beauté ou par maladie deflorist , ou par viellece » .
CI DIT DE L'AORNEMENT DE PAROLES QUI EST APELÉ AJONCTION .
CLXIIII Adjonction ou adjoustement si est quant la parole qui comprent la chose , n'est pas entremise , mais est mise / au premier ou au darrain .
Au premier , en tel guize : « Bien se gaste la dignité de beauté , ou par maladie , ou par viellece » .
« La dignité de beauté se gaste » .
L'on fait la disjonction a la sollempnité de parler et por ce la devons uzer a tart qu'ele ne saoule les auditours .
La conjonction et l'adjonction si engendrent abregement de paroles et por ce les doit on plus souvent user .
Ces treis aornemenz sont ausi come d'une maniere .
CI DEVISE L'AORNEMENT DE PAROLES QUI EST APELÉ CONDUPLICACION .
Conduplicacion ou redoublement si est qui redouble et reprent de rechief une meisme parole , ou plusors , por la raison de croistre la sentence .
En tel guize : « Grac , Grac fait les noises , les noises demesches et familieres .
- Ne t'esmeuves tu quant ta mere te cheoit as piés , ne t'esmeuves tu ? - Tu ozes ores venir devant ces seignors , traytres dou pays , traytres dou pays , tu ozes ores venir devant ces seignors » ? Sifaite reprise de parole durement esmeut l'auditor et fait une / / grant plaie au contraire de la cause , autresi come s'aucun dart se ferist bien sovent en un meisme endroit dou cors .
CI DIT DE CELE MANIERE DE PAROLES QUI EST APELÉ INTERPRETACION .
Interpretacion ou exponement si est quant l'en redit cele meisme chose qu'il avra dite , mais par autre parole que autant vaut ; en ceste guize : « Tu as confondue la chose publique .
Tu as destruite la cité .
Tu batis ton pere dehleaument .
Tu getas tes mains a celui qui t'engendra , tricherressement .
En cestui aornement covient il que le corage de l'auditour soit esmeu quant il verra que la sentence dou premerain dit est renovelee par interpretacion de paroles .
CI DEVISE L'AORNEMENT DE PAROLES QUI EST APELÉ COMMUTACION .
Commutacion ou eschangement si est quant deus sentences se descordent entre soi et sont ensi trestornees que de la premiere yst la darraine et li est contraire ; ensi : « Mangier te covient que tu vives , non pas vivre que tu manjues » .
« Por ce ne fas je poeteries , quar je ne puis faire / celes com je veul ; et celes com je puis , je ne veul » .
« L'en dit de tel home ce que l'en ne peut dire ; et ce que l'en peut dire , l'en ne dit pas » .
« Se tu es fol , por ce taizes ; non pas por ce que taizes , tu yés fol » .
L'en ne peut dire que ce ne soit profitable de torner chascunes paroles au raportement de contraire sentence .
Ceste maniere d'aornement est grieve a trover et por ce avons nos mis plusours exemples qu'ele soit plus clere a entendre et ensi sera plus legiere a trover .
CI DEVISE L'AORNEMENT DE PAROLES QUI EST APELÉ PERMISSION .
Permission , - ce est delaissance ou otroiement , - si avient quant nos moustrons que nos donons aucune chose toute et l'otreons a la volenté de aucun , en tel guize : « Toutes choses me sont tolues .
Le corage soulement et le cors me sont demoré ; ces , qui de mout de choses me sont remiz , vos done je et commet a vostre puissance .
Et si com il meaus vos semblera , vos ferez de moi et desferez .
A vostre comandement sera d'establir de moi ce que / / vos vodrez .
Comandez et je obeyrai » .
Ja soit ce que ceste maniere d'aornement peut estre autrement faite , toutes voies ele vaut mout a esmovoir misericorde .
CI DEVISE L'AORNEMENT DE PAROLES QUI EST APELÉ DOUTANCE .
Doutance si est quant il est avis que le rethorien demande quel chose soit bone a dire de deus choses ou meaudre , en tel guize : « En celui tens trop nuist a la chose publique le conseil des conseles , si l'en doit dire que ce fu lor folie ou lor malice ou ambedeus choses » .
« Tu ozes ce dire que tu dis , home de tous les mortelz , ou home de touz les homes .
Tu as nobles coustumes .
Je demans par quel nom t'apelerai je , qui soit dignes de tes coustumes » .
CI DEVISE L'AORNEMENT DE PAROLES QUI EST APELÉ DESEMPEESCHEMENT .
Desempeeschement ou delivrance si est quant l'en nombre plusours raisons par les queles aucune chose pooit estre faite ou non , et puis l'en oste toutes les autres fors une que l'en laisse por confermer s'entencion .
En tel guize : « Com ce soit chose que ceste fonde a esté nostre , il est mestier que tu moustres coment tu l'ayes vuide tenue en possession , ou qu'ele ait esté toue par usage , ou que l'as achetee , ou qu'ele te soit venue par eritage .
Vuide ne la peus tu tenir , quar je y ai tous jors esté .
Toue ne peut ele estre par usage , par cele meisme raison .
Achat n'i ot nul .
Par eritage ma monoie ne te peut venir , moi vivant .
Si demeure donques que tu me getes de ma fonde par force » .
Cest aornement aydera mout les argumentacions provables , mais ce ne sera de li com de maint autres que nos le puissons uzer quant nos vodrons .
Quar ce ne porrons nos pas faire se la nature de la besoigne ne nos done le pooir .
CI DEVISE L'AORNEMENT DE PAROLES QUI EST APELÉ DESLIE .
Le dehlié aornement si est quant les conjonctions des verbes sont ostees dou mileu et les parties dessevrees ; en ceste guize : « Fai la coustume ton pere ; obeysse a tes cousins ; serve tes amis ; atempre / / toi as loys ! » « Descen en enterine desfence , ne te rescondisse de rien , met tes sers en question , estude de trover le voir » .
Ceste maniere d'aornement si a en soi aigrure et fierté et est ardant et afaitee a abregement .
CI DEVISE L'AORNEMENT DE PAROLES QUI EST APELÉ DETRENCHEMENT .
Detrenchement si est un aornement , quant aucunes choses sont dites , et l'en detrenche l'araisonement et laisse le remenant qui est conceu a dire , au jugement des auditours ; en tel maniere : « Je ne me doi mehler au toi de nule rien por ce que le peuple romain m'a tous jors tenu .
.
.
Je ne veul dire ores plus que ce ne semble de moi , par aventure , vantement et orgueil .
et toi a il tous jors tenu por disfamé et digne de tres grant deshonor » .
« Tu ozes dire ores ce que tu dis , qu'il n'a gaires en tel ostel .
.
.
; je n'oze ores dire qu'il ne soit avis que je die outrage , la ou je diroie dignement le droit » .
En ensifait araisonement la tenve souspecion est trop plus cruele que ne seroit s'ele fust / toute despliee et apertement dite .
CE DIT DE L'AORNEMENT DE PAROLES QUI EST APELÉ CONCLUSION .
Conclusion si est qui concluit et fait par brieve argumentacion cele chose que de necessité doit ensivre des choses qui sont avant dites ou faites , ensi : « Se les Grifons avoient eu en respons que Troye ne pooit estre prise sanz les sayetes de Phylote , et cestes ne firent autre chose mais qu'eles ferirent Alixandre , tuer donques cestui , si fu prendre Troyes » .
CI DEVISE QU'IL Y A ENCORES DIS AORNEMENZ DE PAROLES SOUZ UNE GENERAL MANIERE QUI SONT DESSEVREZ DES AUTRES .
Encores demeurent a dire diz aornemenz de paroles que nos dessevrames de ceaus qui sont avant diz por ce qu'il sont trestous mis en une general maniere .
Car la proprieté de touz les autres si est que l'en se peut departir de l'uzee significacion de paroles et torner l'araisonement a autre raison aveuc aornement et beauté .
CI DEVISE LE PREMIER AORNEMENT DES DIS QUI EST APELÉ NOMINEISON .
La premiere de ces diz aornemenz si est apelee nomineison ou nominance .
Ceste si nos amoneste que , quant la chose nen a covenable nom ou ne l'a pas assez covenable , que nos la deons apeler par covenable mot ou por cause de semblance , ou por cause de senefiance .
Por cause de semblance , en tel guize : si come noz majors apelerent « rudir » , « braire » et « murmurer » et « sibler » .
Por cause de senefiance , en tel guize : « Puis que cestui fist cel esmovement contre la chose publique , fu premiers oye la noise et le tumulte de la cité » .
Ceste maniere doit on uzer a tart que la novele parole nen engendre hayne ; mais qui a tart l'uzeroit profitablement et bien , la soe noveleté embelira l'araisonement et l'aornera .
CI DEVISE LA PRONOMINANCE , QUI EST LE SEGONT AORNEMENT DE DIS .
Pronominance si est qui demoustre cele chose qui ne peut estre apelee par son nom , ausi come par un estrange surnom ; si come s'aucun parlast de Gracs , deyst ensi : « Les neveus d'Affrican furent il telz et de sifaite maniere » .
Ou se aucun parlast de son aversaire et deyst : « Veez ores , o juges , coment cest Plageoxip m'ait atraitié et maumené .
En ceste maniere , nos ne porrons desaorneement parler soit a loer , soit a blahmer , en cors ou en corage ou en choses foraines , quar devons metre ausi come surnom por certain nom .
CI DEVISE LE TIERS AORNEMENT DE DIS QUI EST APELÉ DENOMINANCE .
Denominance si est qui trait l'araisonement de prochaines choses .
Cest aornement fait entendre la chose qui n'est apelee par son nom .
Et si se peut faire cest aornement ou de la chose trovee , ou dou troveor , si come s'aucun parlast de Tarpin et l'apeleroit Capitolin ; ou qui apeleroit por Ceres « froment » , qui fu deece et enseignerrece de semer froment .
Autresi feroit on cest aornement si por l'estrument metroit le seignor , si come s'aucun vodroit senefier que les François furent chaciez d'Ytalie , si diroit : « Legierement fu chascee d'Ytalie l'armeure d'outre les monz » .
Ou quant l'en met ce qui est fait por celui qui fait , en tel guize : si l'en vosist moustrer que aucune persone eust fai / / te aucune chose par bataille , il diroit : « La bataille te fist ce faire » .
Ou quant cil qui fait est miz por la chose qui est faite , si come quant nos disons que le froit est peressous por ce qu'il nos fait estre peressous .
Ou quant la chose qui se contient est denomee de cele qui contient , en tel maniere : « Italie ne peut estre vaincue par armes , ne Grece par disciplines » .
Car ici endroites par Italie et par Grece sont entendus les Ytaliens et les Grifons .
Ou ce qui contient est denomé de la chose qui se contient , si come se aucun apelast « or » , « argent » , « yvoire » , quant il devroit ou vodroit nomer richesses .
La devision de toutes ces choses est plus grieve a comander et enseignier que ne seroit a querre et serchier le treuvement .
Car l'usance de sifaites denominances est mout acoustumee , non pas soulement des poetes et des rethoriens , mais dou comunal parler et cotidiain .
CI DEVISE L'ENVIRONEMENT QUI EST LE QUART AORNEMENT DE DIS .
Environement si est apelé un araisonement qui descrit la simple chose sanz / ce que il la prononcie simplement , mais li vait entour par aornement de parole ; en tel guize : « La porveance de Scipion briza les richesses de Kartaigne » .
Ici endroites , se ne fust une raison qu'il y a d'ordenance par environement de parole , l'en porroit simplement dire : « Scipion brisa Kartaigne » .
CI DEVISE LE SINQUEIME AORNEMENT DE DIS , QUI EST APELÉ TRANSGRESSION .
Transgression ou trespassement si est quant l'ordenement des paroles est troublé ou par destornement , ou par transtornement .
Par destornement , si come : « Ce vos ont , je cuit , doné les deus por vostre vertu » .
Par transtornement , en tel guize : « La movable aventure contre cestui a trop valu ou fu trop puissante » .
Et en cest autre exemple : « Toutes tes richesses te toli l'achaison de bien vivre » .
Tel transtornement , qui ne fait la chose oscure , mout peut profiter as continuacions , des queles nos avons parlé devant , es queles covient forgier les paroles ausi come par nombre , si come faisoient les poetes , qu'eles puissent estre parfaitement polies et agencies .
CI DEVISE LE SISEIME AORNEMENT DE DIS , QUI EST APELÉ SUPERLACION .
Superlacion ou surmontance si est un araisonement qui surmonte la verité por accroistre aucune chose ou amermer .
Cest aornement peut on faire dessevreement ou par compareison .
Dessevreement , en tel guize : « Se nos retenons concort et bone veullance en la cité , nos mesurerons par la grandesce de l'empire le lever dou souleil et le couchier » .
Par compareison peut on ce faire en deus manieres ; ou par semblance , ou par presence .
Par semblance ou de semblance , ensi : « En cors avoit blanchor de noif ou en cors estoit plus blanc que noif » .
De presence , ensi : « De la bouche yssoit plus douce parole de miel » .
Et de sifaite guize est ausi cest autre : « Tant de splendour y avoit es armes que la resplendour dou souleil sembloit estre plus oscure » .
CI DEVISE LE SETISME AORNEMENT DE DIS , QUI EST APELÉ ENTENDANCE .
Entendance si est quant d'une petite partie l'en entent toute la chose , ou par le tout l'en entent partie .
/ De la partie est entendu le tout en tel guize : « Celes trompes des noces de cel mariage tehmoignoient tout le cuer » .
Ici endroites poez entendre parles trompes toutes les noces dou mariage .
Par le tout peut on entendre la partie ensi .
Se tu deysses a aucun qui te moustreroit sa riche robe ou un riche aornement : « Tu me moustres tes richesses et te vantes de ta grant habondance de monoie » .
Autresi peut on entendre par une chose plusours choses , ou par plusors choses une .
Par une chose , plusors en tel maniere : « L'Espaignol fu en l'ayde des Affricans et le François secorut les Numanciens ; autresi fist cel Ytalyen » .
Ici endroites poez entendre « plusors Espaignols et plusours François et plusors Ytalyens » .
Par plusors choses , une ensi : « La cruel chaitiveté poignoit les cuers de doulor , et l'esperit de cure et de pencee souspiroit dou tresparfont des polmons » .
En cest exemple poez entendre un cuer et un polmon .
Le nombre dessus est / / amermé por sollempnelment parler et cestui dessouz est acrehu por agregier la sentence .
CI DEVISE LE HUITISME AORNEMENT DE DIS , QUI EST APELÉ ABUSION .
Abusion si est quant por la propre parole et certaine , nos metons semblable et prochaine , ensi .
A senefier « petit esfors de cors » ou « petites forces » , l'en dira « petite estature » ou « lonc conseil » , ou « grans paroles » ou « basse parole » .
CI DEVISE LE NOVISME AORNEMENT , QUI EST APELÉ TRANSLACION .
Translacion si est quant une parole est translatee d'une chose en autre droitement par tel semblance qu'il soit bien avis qu'ele puisse estre faite .
Cest aornement peut on faire en maintes manieres .
Aucune fois le fait on por metre la chose devant les zeaus , ausi come s'ele fust presente , ensi : « Ce tumulte et ceste noise esveilla Ytalie par soudaine paour » .
Aucune fois por briefté de parler , en tel guize : « La fresche venue de l'ost avoit estainte soudainement la cité » .
Aucune fois por eschiver laidure , ensi : « Sa mere se delite chascun jor en noces » .
Aucune fois / por acroistre la chose , ensi : « La chaitiveté de nule cité ne pot onques emplir les henemistances de ceste ne ne pot saner la diverse cruauté » .
Aucune fois por amermer la chose , en tel guize : « Il dit qu'il fu en grant ayde por ce qu'il aspira un poi en trop griez choses » .
Aucune fois por ordenement de parler , en tel maniere : « Les raisons ou les forces de la chose publique , qui dessechierent par la malice des nuisans , aucune fois reverdissent par la vertu des bons chevetaines » .
Les sages de rethorique dient qu'il covient que la translacion soit afferable , courtoise et vergoignouse ensi qu'ele trespasse vergoignousement , raisonablement en chose semblable , non pas folement et covoitosement sanz delit en chose dessemblable .
CI DIT DE PARMUTACION , QUI EST LE DISEIME AORNEMENT et LE DARRAIN .
Parmutacion ou treschanjance ou parfaite muance si est un araisonement qui demoustre une chose en paroles et autre en sentence .
Ceste si est partie en treis parties : en semblance , en argument et en contraire .
Semblance si est quant l'en met souvent plusors translacions et les meine de semblable araisonement , en tel guize : « Se les chiens uzent offices de loups , a cui garde metrons nos le teit ou les oailles » ? Argument si est quant l'en prent aucune semblance ou de la persone , ou dou leu , ou de la chose , por la raison d'acroistre ou d'amermer , si come s'aucun deyst que Drus Grac Numitor est empirié ou afolé .
Par le contraire fait on la parmutacion en tel maniere .
Quant l'en vodra signifier d'aucun home qu'il soit folement larges et luxurious et negligent , l'en l'apelera espargnant , chastes et diligent .
En ceste darraine maniere , qui est faite par le contraire , et en cele premiere , qui est traite de semblance , l'en porra uzer d'argument par translacion .
De semblance , en tel maniere : « Que dit cest roy et cest nostre Agamenon ? » Ou se l'en veaut senefier cruauté : « Que fait cest Atreus ? » Par le contraire , se nos volons senefier aucun cruel et mauvais qui avra batu son pere , nos l'apelerons Eneas ; et s'il est adoultre et inhonest , nos l'apelerons Ypolite .
Nos avons dit quanque nos deviens dire des aornemenz des paroles .
Il est des ores mais tens que nos parlons des aornemenz des sentences .
CI COMENCENT LES AORNEMENZ DE SENTENCES EN LA RETHORIENE DIGNITÉ , LE PREMIER EST APELÉ DISTRIBUCION .
Distribucion si est quant aucunes certaines besoignes sont departies et distribuees en plusors choses ou en plusors persones , en tel maniere : « Il est mestier , o seignors juges , que le senat , qui aint vostre nom , ait cestui en hayne , quar cestui fu tous jors contraire au senat .
Tout home qui veaut bien au senat et veaut que le leu des chevaliers resplendisse en la cité , si doit desirer que cestui soit en grant torment et en paines , que le tres honest ordre de chevalerie ne soit soillié et deshonoré par la laidure de cestui .
Vos qui avez peres et meres , moustrez par / / la venjance et le torment de cestui que les cruelz homes vos desplaisent .
Vos qui avez la franchise , establissez au peuple exemple de vivre qu'il sachent combien de paine et de torment est apareillié en la cité a toz ceaus qui sont semblables a cestui .
- L'office dou senat si est d'aydier la cité par conseil .
- L'office dou maistrat si est de faire la volenté dou peuple , curiousement et diligenment .
L'office dou peuple si est d'amer les tres bones choses et de loer les covenables homes en lor sentences .
- L'office de l'acuzeour si est d'accuzer les blahmes et les mesfaiz .
L'office dou desfendeour si est d'esfausser les blahmes et rebouter arrieres .
L'office dou garent si est dire ce qu'il seit et qu'il a oÿ .
L'office dou juge enquereour si est de maintenir chascun de ces en son office et d'enquerre bien la verité .
Por la quel chose , se vos soufrez que le garent conquiere par provable constitucion autre chose qu'il ne seit ou qu'il n'ait oÿe , vos / mehlerez ensemble le droit de l'accuseor aveuques le droit de garentie ; vos confermerez la covoitise dou mauvais garent , vos redoublerez la desfence au coulpable » .
Cest aornement si est copious et habondant , quar il comprent briement mout de choses et done a chascun son office et si depart plusours choses dessevreement .
CI DEVISE LE SEGONT AORNEMENT DE SENTENCES QUI EST APELÉ LICENCE .
Il y a un aornement qui a nom licence , ce est a dire congié ou afferableté .
Cestui si est quant nos , por nostre droit , disons chose qui auques un poi offent ceaus que nos devons douter ou tenir en reverence , ou chose qu'il soit avis que nos poons reprendre veraiement ceaus que cil aiment et maintienent folement .
Ce peut estre en tel maniere : « Vos vos merveilliez , o seignors romains , que voz raisons sont deguerpies de trestous , que nul home ne veaut ressevoir vostre cause , que nul ne veaut estre vostre desfensour .
Ce est por vostre coulpe ; blahmez vos meismes , / / et ne vos merveilliez pas .
Por coi ne vos devroit tout home fuyr et eschiver ? Soviegne vos de ceaus qui ont esté voz desfendeors , metez devant voz zeaus lor estudiement et lor procés et lor fin , et vos verrez apertement que par vostre negligence et par vostre nonchaloir , plus que par autre chose , qu'il sont , trestoz detrenchiez et maumenez devant voz zeaus et lor henemis sont avanciez par vostre ayde et miz en grant estat .
- Que fu ce a faire , o juges , que vos vos doutastes a doner sentences , ou que fu ce que vos avansastes ce mauvais home et trichierres ? Nen estoient les choses bien apertement en coulpe ? Nen estoient toutes provees par garenz ? Nen avoit on de cele part feblement respondu encontre ? Endementiers que vos cuidiez eschiver cele honte qui estoit loinz de vos et de qui vos n'aviez garde , si encorustes un tel vitupere que l'en vos tient por coars et por poi sachans .
Grans chaitivetez et grans vergoignes privees et publiques avez conquises et gaaignees .
Et encores / m'est il avis qu'il vos pensent procurer greignors hontes .
Et vos vos seez et baez voz bouches ; vos atendez teniebres , non pas clarté .
Chascun jor dit on aucune novele chose de cruauté ou de domage devers eaus .
Et vos retenez ores celui et norrissiez par cui ayde toutes ces choses nos sont avenues , et le maintenez tant com vos poez en la cité au domage de la chose publique » .
S'il est avis que sifait aornement a trop de fierté , l'en le doit tout maintenant aprés assoagier par aucunes beles paroles et afferables , en tel guize : « Je vois donc serchant vostre vertu ici endroites .
Je dezire vostre grant sen et la resplendour de vostre discrecion .
Je requier vostre anciene coustume » .
Et ce doit on faire por ce que ce qui est ja esmeu par sifait congié , soit assoagié et abaissié par loenge , ensi que les unes paroles ostent les auditours d'errour et de foleance , et les autres les apaisent d'ire et de felenie .
Si l'en prent cest aornement en leus et en tens , ausi fait il en aleguement / / com en amistance , quar il fait esloignier les auditours de coulpe et fait que cil qui aleguent , semblent estre lor amis et afermeors de la verité .
Il y a une autre maniere de licence que l'en fait par plus vizeuze raison .
Ceste peut avenir en deus manieres : ou quant l'en reprent les auditours tout ensi com il covoitent estre repris , ou quant nos metons en doute ce que trestous orront legierement , et disons ensi : « Nos doutons coment vos deez ou veulliez ceste chose entendre , mais toutevoies la verité la nos fera ensi dire » .
L'exemple de la premiere maniere si est tel : « Seignors Romains , trop estes de simples corages et debonaires .
Trop creez tost a chascun .
Vos cuidiez que chascun s'esforce de parfaire ce que il vos a promis .
Vos faillez et vos decevez en vain par fauce esperance .
Vos amastes meaus par vostre folie requerre des autres ce qui estoit en vostre pooir et vos meismes le poyez prendre » .
L'exemple de la darraine , si est tel : « Seignors juges , je avoie amistance aveuc cest home , mais ceste amistance toutevoies ai je par vos perdue ; si m'en poise quant je le di , que vos ne l'ayez a mal ; mais je ne m'en puis tenir , quar por retenir vostre bone veullance , je amai meaus avoir l'enemistance de celui qui vos contrarioit , que l'amistance » .
Cest aornement donques qui a nom licence , si doit estre atraitié par double raison , si com est dessus dit : par fierté et par loenge ou par faintize .
Si la fierté a esté trop aspre , ele doit estre assoagee .
Et l'autre fainte maniere autresi que nos deymes aprés , si a mestier d'assoagement , quar ele ensiut licence et s'afaite tout de gré au corage de l'auditour .
CI DEVISE LE TIERS AORNEMENT DE SENTENCES QUI EST APELÉ DIMINUCION .
Diminucion ou amermance si est un aornement quant nos disons qu'il y a en nos ou en ceaus que nos maintenons , aucune noble maniere ou aucune noble teche par nature , ou par sen , ou par fortune ; mais puis aprés , por ce que ce ne semblast orgueil , nos l'apetisons auques / / et l'abaissons par araisonement , ensi : « Quar ce di je , seignors juges , por mon droit , quar je me travaillai assez et miz cure et diligence que je ne meysse en arriere la descepline de chevalerie » .
Ici endroites , s'aucun deyst : « Que je meysse bien en avant la descepline de chevalerie » , ou « Que je la tenisse tres bien » , - encore deyst il verité , - si sembleroit il orgueillous .
Por la quel chose assez soufist ce qui est dit dessus , et por eschiver envie , et por aquerre loz .
S'aucun donques a mesfait por avarice ou por povreté , l'en atemprera son dit contre le mesfait .
Si por avarice , l'en doit ensi dire : « Il fu tres larges entre les amis et liberal , la quel chose est contraire a avarice » .
Si por povreté , l'en doit ensi dire : « Le pere de cestui - je ne veul pas trop dire - ne li laissa mie trop petit patrimoine » .
En ensifait araisonement l'en a eschivé a dire « grant patrimoine » ou « trop grant » .
Cest aornement donques devons nos garder et metre en euvre quant nos vodrons dire / et aleguer noz profiz et aucunes nobles manieres qui seront en nos et en ceaus que nos desfendrons .
Car se nos atraitons sifaites choses desporvehument , eles engendrent envie en la vie et hayne en l'araisonement .
Por la quel chose , tout ensi com l'en doit en l'umain vivre eschiver envie par raison , en tel maniere en dire et en parler doit on fuyr hayne par conseil .
CI DEVISE LE QUART AORNEMENT DE SENTENCES , QUI EST APELÉ DESCRIPSION .
Description ou descrivement si est un aornement qui contient veable exponement et cler de choses ensivables aveuques grevouse sentence ; en tel maniere : « Se vos delivrez cestui par voz sentences , seignors juges , il s'en yra vagant et volant par le marchié dou monde , ausi come lyon afamé ou come aucune orrible beste et esfreable qui seroit dehliee de chaenes , et aguizera ses denz es aventures de chascun , contre les amis et les henemis , contre les coneus et les mesconeuz .
Le bon renom des uns destruira , / / le chief des autres guerreera ; as uns abatra la maison , as autres angoissera lor maihnee et la chose publique confondra et metra a nient .
Por la quel chose , seignors juges , getez le fors de la cité et delivrez les gens de paour et a vos meismes conseilliez ! Quar , se vos ne punissez cestui et le laissiez ensi eschaper , vos laisserez , certes , creez moi , une cruel beste sauvage contre vos meismes » .
Item : « Si de cestui , o juges , donez grieve sentence , vos avrez par un jugement copees les goules de maintes persones ensemble .
La bone feme , sa mere , qui est tan vielle d'aage et anciene , ne porroit vivre aprés lui , quar toute l'esperance de sa viellece est mis en la juenece de cestui .
Quant ses petiz enfans ausi seront esgarez de l'ayde et dou conseil de lor pere , les henemis de lor pere les tenront en reproches et en despit .
Toute sa maison charra a honte et a grant chaitiveté .
Et les henemis tot maintenant se saouleront de sanglente victoire et tres cruel et s'esjoyront es chaitivetez de ces / et s'essauceront par orgueil et par paroles » .
Item : « Se la cité fust prise , seignors Romains , nul home ne porroit eschiver les chaitivetez qui seulent avenir en ensifait cas .
Ceaus qui armes contreporteront , erranment seront detrenchiez sanz pitié et les autres seront en la manaie des henemis .
Ceaus qui porront soufrir travail , seront miz en servitute et les autres perdront la vie .
Les maisons seront toutes arses en un tens par le feu des henemis .
Et ceaus qui nature ou volenté , par necessité ou par bone veullance , conjoingt ensemble , seront desjoint .
Les enfans seront sachiez et felonessement dessevrez des faudes de lor meres ; aucuns seront ocis enz enmi lor faudes et aucuns seront violez et corrompus , veant eles , devant lor places et lor maisons .
Nul home n'est , seignors juges , qui porroit soufisanment tel chose desplier par paroles , ne nulz hom ne porroit bien conter la grandesse de sifaite chaitiveté » .
/ / En ceste maniere d'aornement , si l'en dit briement les choses qui ensivent , et les afaite bien et apertement , il peut esmovoir indignation ou misericorde , si com vos le poez veyr dessus .
CI DEVISE LE SINQUEIME AORNEMENT DE SENTENCES , QUI EST APELÉ DIVISION .
Division ou partison si est un aornement qui partist une chose d'autre et rent parfaites ambedeus par l'araisonement qui li est subget ; en tel maniere : « Por coi t'opposerai je or endroites ou te dirai riens encontre ? Se tu yés prodom et bon , tu ne l'as mie desservi ; se tu yés mauvais , ne te meuve pas » .
Et encore cest autre exemple : « Por coi me vanterai je ou dirai riens de mes merites ? S'il vos en sovient , je ne ferai que amermer les ; et se vos les avez obliez , quant de la chose ne vos sovient , que me profiteront les paroles a dire ? » Item : « Deus choses sont , qui peuent esmovoir les homes a faire mal et laidure : povreté et avarice .
Nos te coneumes avoirs en la partison de tes freres et ores te veons nos sofraitous et mesaiziez .
Qui peut donc moustrer yci endroites que n'i ot soufisant achaison de maufaire » ? Il y a tel difference entre ceste division et cele , qui est la tierce partie des parties dou treuvement , qui fu esclarzie au premier livre , la ou nos moustrames la narracion , que cele si partist les choses par nombrement ou par exponement , des quelz choses tout l'araisonement porroit estre desputé ; mais ceste se desplie tout maintenant et briement comprent les raisons souz deus parties ou plusours et aorne l'araisonement et le parler .
CI DEVISE LE SISEIME AORNEMENT DE SENTENCES , QUI EST APELÉ FREQUENTACION .
Frequentacion ou hantement si est , quant les choses qui sont espandues en toute la cause , sont assemblees en un leu , por ce que l'araisonement soit plus sentencious et plus aigre et plus a blahmer ; en tel guize : « De quel vice poez vos dire que cestui soit net ? Por coi le volez vos delivrer de jugement ? Il est traytre de sa chaesté et de sa bonté meisme et fortreour de l'autrui .
Il est covoitous , desmesuré , lassif , inordené , orgueillos , cruel contre son pere et sa mere , desagreable et mesconoissant envers les amis , ennuious et charjable a freres et a cousins , inobedient et fier ver ses souvrains , fastizious a ses ygaus et a ceaus qui li sont dessoz , fier et de mal aire .
Et briement le vos di : il n'y a nul qui le peut soufrir » .
De ceste meisme maniere est cele frequentacion qui mout ayde a provables causes ; ce est quant les souspecions , qui sont dites dessevreement , par soi sont febles et lasches ; l'en les ajouste toutes en un leu por faire sembler la chose veable et clere , non pas souspecenouse ; en tel guize : « Seignors juges , seignors juges , ne gardez pas donques dessevreement ce que je vos ai dit , mais cuilliez tout ensemble et affrontez en un leu .
Se aucun profit de la mort de celui venoit a cestui ; et la vie de cest home est trop laide , le corage li est trop avoirs , il est de mout tenve sustance et povre ; et ceste chose a nul home ne tornoit a aucun bien fors que a cestui , ne nul autre la pooit / faire tant profitable a son eus come cestui , ne cestui ne peut ce faire par autres raisons plus profitables ; riens ne laissa a faire qui estoit covenable a ce malefice , ne ne fist riens qui n'estoit covenable et mestier a faire .
Il quist leu covenable et profitable achaison d'assaillir , afferable tens d'encomencier et prist tres lonc espace de faire , si ot il trop grant esperance de covrir le mesfait et de parfaire ; et avant que l'ome fust ocis , cestui avoit esté veu tout soul , la ou le murtre est fait , et un poi aprés que l'en le vit ileuques , si fu oye la voiz de celui qui est murtri ; puis , aprés que le murtre fu fait , cestui s'en retorna bien de nuit a sa maison .
L'endemain aprés il parloit feblement et mout paorousement de cel homecide .
Toutes cestes choses sont provees en partie par garenties et en partie par questions et par argumenz et il est mestier que la novele dou peuple , qui naist et vient d'argumenz , soit veraie .
Vos devez donques , seignors juges , de toutes ces choses qui ensi sont assemblees / / en un leu , prendre certaine sentence , non pas souspecion de malefice .
Car ce porroit bien avenir que une soule chose ou deus seroient avenues , par cas ou par aventure , souspecenousement ; mais que toutes ensemble viegnent ensi acordeement entre soi , dou premier jusques au darrain , ce n'est pas aventure ne souspecion , ainz est droitement malefice .
Malefice ne peut avenir par cas , mais par porveance » .
Cest aornement est fier et charjable et est tous jors necessaire en la provable constitucion de cause , et es autres generaus manieres de causes , si est il maintes fois profitable en tout araisonement .
CI DEVISE LE SETISME AORNEMENT DE SENTENCES , QUI EST APELÉ EXPOLICION .
Expolicion ou agencement , si est un aornement de sentence , quant l'on demore en un meisme leu de son propos et semble avis qu'il die une autre chose .
Cest aornement avient en deus manieres ; quant l'en dit une meisme chose , ou quant l'en dit d'une meisme chose .
Quant l'en dit une meisme chose , nen la dira pas en / une meisme maniere , quar la muance de la chose est ce qui aguize l'auditor et le point , non mie l'agencir , ne l'afaitier .
La muance de la meisme chose peut on faire bonement en treis manieres : en paroles , en prononciant , et en traitant .
En paroles fait on la muance , quant la chose est une fois dite et l'en la redit une autre fois de rechief , ou plusors fois , par autres paroles qui valent autretant ; en tel guize : « Nul n'est tant grant peril que le sage home devroit eschiver por le salu de son pays .
Quant il voit que le sauvement de la cité peut recevoir acressement pardurable , certes , qui est discret et garni de bones raisons , ne devroit jamais fuyr peril , qui li porroit avenir , ne meschief a soufrir por le prou de la chose publique .
Et ensi sera l'ome tous jors en tel sentence que por le prou de son pays estudiousement metra en avant tout peril et tout meschief de vie » .
En prononciant , l'en muera unes meismes paroles , une fois / / par fierté de parler , autre fois par fierté de semblant , aucune fois en voiz et aucune fois en portement de chiere et de cors .
Ceste muance de prononciement ne porroit estre bonement descrite , quar trop seroit ennuyouse chose a faire et , d'autre part , ele est assez manifeste et por ce nen a mestier d'exemple .
La tierce maniere de muance si est en traitant .
Ceste ferons nos , se nos traions la sentence ou a provable raison , ou a esmovement .
La provable raison esclarzirons nos plus plainement un poi aprés , quant leu et point sera ; mais ores dirons de li briement tant com a ceste chose apartient .
Ele sera ensifaite : L'en establira l'araisonement d'aucune persone , qui sera dignement afaitee a la matiere , en tel maniere que la chose puisse estre plus legierement conehue sanz departir de la meisme sentence .
Ce sera en tel guize : « Le sage home , qui pence certainement et cuide que l'en doit tous perilz recevoir por le prou / de la chose publique , si parlera souvent entre soi meisme et dira : “ Ce n'est pas a moi soul , mais ce est a tout le paÿs ou je sui nez .
L'en doit payer la vie , qui est dette de la mort et de son paÿs , au prou meismement et au salu de son paÿs .
Ce paÿs m'a norri et m'a mené seurement et honestement jusques a cest aage .
Il m'a enseignees cestes raisons que j'ai , par bones loys et par bones desceplines , et m'a aorné de bones teches .
De quoi li porrai je parpayer ? ” Dont prent le sage ces choses a dire ? Por coi parle il sifaitement entre soi : “ Sovent ai je esté es perilz de la chose publique , n'onques encores n'eschivai perilz por li ” ? » La chose est muee en traitant autresi , si nos la trayons a esmovement .
Ceste maniere avient quant ce semble avis que nos somes esmeus a dire et que nos esmovons le corage de l'auditor , ensi : « Qui est de tant feble apencement et de si tenve discrecion et a le corage tant destroit d'angoisses d'envie , qui ne devroit loer trop estudiousement / / cest home et tenir por trop sage , qui tant volentiers et de bon cuer s'abandone a grant peril recevoir et cruel por le salu de son paÿs , por le sauvement de la cité et por les aventures de la chose publique ? Certes , je le covoite trop loer , assez plus que je ne porroie .
Et ce meismes sai je certainement de vos tous , quan si le loez vos et le prisiez » .
Tu as donc coment une meisme chose peut estre changee en disant par cestes treis manieres dessus dites ; ce est : en paroles , en prononciant , en traitant ; mais en traitant par deus manieres : par provable raison et par esmovement .
Quant l'en dira d'une meisme chose , si uzera de plusours muances .
Quar , quant l'on avra prononciee simplement une chose , il i porra souzjoindre aprés la raison ; des emprés porra prononcier double chose : ou sanz raisons , ou aveuques raisons ; puis si metra le contraire , - et de toutes ces choses deymes nos es aornemenz des paroles ; - puis aprés si dira semblance et exemple , de la quel chose nos / dirons assez quant ce venra a point .
Aprés metra la conclusion , de la quele nos parlames au segont livre , tant com mestier estoit , et moustrames coment il covient concluire les argumentacions .
Et en ce livre enseignames nos en quel guize doit estre cel aornement de parole qui a nom conclusion .
Sifaite expolicion donques , ou agencement , porra estre trop bien aornee , s'ele est especement afaitee d'aornemenz de paroles et de sentence .
Tu la traiteras donques par set parties et ne te departiras de l'exemple de meisme sentence , que tu puisses savoir que trop legierement peut estre atraitee en rethorique une simple chose par maintes raisons .
Simple chose tout maintenant aveuques raison si est ensi : « Le sage home nen eschivera jamais peril por la chose publique , por ce que sovent avient que , quant l'om ne veaut perir por la chose publique , il li covient perir aveuques la chose publique » .
Double chose sanz raison ; ensi : / / « Et por ce que tous les profiz vienent dou paÿs , nul domage ne doit estre grief a soufrir por le paÿs » .
Double aveuques raison , si est ensi : « Qui eschivent donques tel peril que l'on doit soufrir et emprendre por la chose publique , il font que fos ; quar il ne peuent fuyr telz domages et sont tenus por desagreables et nient profitables en la cité .
Mais ceaus , qui se metent es perilz por lor paÿs et seufrent les meschiez , si sont tenus por sages , quar il rendent a la chose publique cele honor qu'il li doivent et aiment meaus perir por tous que morir aveuque tous .
Certes , trop est iniquouse chose , et contre droit , que la vie que tu as prise et recehue de nature , et l'as gardee et gardes por ton paÿs , se nature te constraint , tu la li rendes , mais se le paÿs te prie , tu ne la li donras pas .
Et quant tu peus morir por ton paÿs aveuc souvraine vertu et grant honor , tu aimes meaus vivre a vitupere et a deshonor ; por ton pere et ta mere , por tes / amis et por tes autres necessaires , volentiers soufriroies tu la mort , se mestier estoit ; mais por la chose publique , ou toutes ces choses se contienent et le saintime nom dou paÿs ausi , tu ne te veaus metre en peril .
Tout ensi com cil devroit estre vituperé , qui en navigier amast meaus le sauvement de la nave que de soi , en tel maniere , et trop plus , deveroit estre vituperé et honi , qui en la chose publique veaut plus conseillier a son profit que au comun profit et au sauvement de tous .
Quar , se la nef brise , maintes gens peuent eschaper ; mais se le paÿs perist , nul ne porroit eschaper .
La quel chose entendi bien Cletius , ce m'est avis , quant il se voa religiousement por le peuple et s'abandona as henemis .
Il desfist sa vie , mais il ne la perdi pas .
Car par une vil chose et petite , raainst il une tres grant chose .
Il dona une vie et resut un paÿs .
Sa arme despoilla son cors , mais ele se vesti de tel gloire , qui est enrechie de soveraine loenge et resplendist chascun jor assez plus par ancieneté .
S'il est ensi donques que l'en se doit abandoner et metre en peril por la chose publique , si com est demoustré par raison et esprové par exemple , cil sont tenus por sages qui n'eschivent nul peril por le preu et le salu dou paÿs » .
Cest aornement donques , qui a nom expolicion , si repaire en cestes treis manieres devant dites , dont nos avons soufizanment parlé .
Cest aornement ayde l'araisonement et l'aorne non mie soulement quant nos disons la cause , mais a la science de l'elocucion nos done il mout plus hantement et excercice .
Por la quel chose il nos covient avoir les raisons de l'expolicion fors de la cause et les devons uzer as aornemenz de l'argumentacion , de la quele nos parlames au segont livre .
CI DEVISE LE HUITISME AORNEMENT DE SENTENCES , QUI EST APELÉ DEMORANCE .
Demorance si est quant le rethorien demoure bien longuement en aucun tres ferme leu , ou toute la cause se contient , et par cel meisme / leu s'en retorne sovent .
De cest aornement nos covient nomeement uzer , quar il apartient proprement et meismement , por ce que l'auditor ne peut oster son corage de la chose qui est tres ferme .
De cestui ne poons nos metre assez covenable exemple por ce que ce leu n'est pas dessevré de toute la cause , si come aucun membre ; mais est ausi come sanc espandu par tout le cors de l'araisonement .
CI DEVISE LE NOVISME AORNEMENT DE SENTENCES , QUI EST APELÉ CONTENCION .
Contencion si est un aornement par qui contraires choses sont dites et retraites .
Cestui enseignames nos entre les aornemenz des paroles ; et ileuques est il tel : « A tes henemis tu yés amiables , a tes amis desamiables » .
Ici endroites , en sentence , si est de tel guize : « Vos plorez les domages de cestui ; cestui s'esjoyst de la mescheance de la chose publique .
Vos desconfortez de voz aventures ; cestui soul de tant plus se fie durement en les soues » .
Il y a tel difference entre cestes deus manieres de contencions que cele si parmaint de paroles isnelement dites ; et en ceste covient que deus sentences soient retraites de compareison .
CI DEVISE LE DISEIME AORNEMENT DE SENTENCES , QUI EST APELÉ SEMBLANCE .
Semblance si est un araisonement qui de chose despareille maine aucune chose semblable a autre chose .
Ceste emprent on a faire por quatre raisons : ou por ordener la chose , ou por prover , ou por plus apertement dire , ou por metre la besoigne devant les zeaus .
Et tout ensi com il y a quatre raisons a emprendre cest aornement a faire , en tel maniere le doit on dire par quatre manieres : par contraire , par negacion , par briefté et par compareison ou affrontement .
Por meaus veyr ceste semblance et entendre , nos afaiterons chascune maniere de prononcier a chascune raison de semblance .
Por la raison ou la cause d'ordener la chose en prent on la semblance par le contraire ; ensi : « Non est pas ensi a l'empire com au leu de l'aatine de courre , - qui reçoit le seignal de corre est plus isnel a continuer le cors que n'est celui qui li baille , - que en tel maniere le novel empereor qui reçoit l'ost , soit meillour que celui qui li livre .
Quar le coreour qui baille le seignal , est ja touz lassez de courre ; et l'empereor qui baillie l'ost est sages et tout enseignié de l'empire et cil qui le reçoit est rudes et aprentis » .
Ce peut estre fait assez clerement et provablement sanz semblance ; en tel guize : « L'ost souloit prendre les mainz bons empereors des meillours » .
Mais la semblance est prise por la raison d'ordener la sentence et que l'araisonement soit plus digne et plus bel .
Ceste semblance est apelee par le contraire , por ce que , quant nos la faisons , nos mostrons qu'aucune chose point nen est semblable a cele que nos provons , si come vos poez veoir en l'exemple devant .
Por la raison de prover fait on la semblance par negacion ; en tel guize : « Ne le cheval qui n'est domé et maistrié , encore soit il de bone nature , peut estre covenable a profitable usage de cheval ; ne l'ome qui n'est enseignié et chastié , encore soit il de bon enging , peut parvenir a grant vertu » .
Ceste chose est ensi faite plus provable , quar plus est semblable a verité que vertu ne peut estre ovree sanz doctrine , quant ne le cheval meismes qui n'est enseignié et domé , porroit estre covenable .
Si est ce dit par negacion , si com l'en peut clerement veoir par le premier mot de la semblance .
Por plus apertement dire fait on la semblance par briefté ; ensi : « En l'amistance ne covient pas ensi faire et uzer ensi com en l'estrif de courre , - que l'en puisse parvenir sanz plus jusques au terme , - mais que l'en estudie , vertuousement et par vigour , de corre en amistance encores outre » .
Ceste semblance si est por plus apertement entendre que cil fait par male raison qui reprent touz qui gardent les enfans de lor ami aprés sa mort , por ce que en courre covient avoir tant d'isneleté que l'en puisse parvenir jusques a fin , mais en l'ami doit estre tant de cure et d'estudiement de bone veullance qu'il puisse corre outre fin et terme .
Ceste semblance est apelee par briefté , quar ici endroites l'une chose n'est mie dessevree de l'autre , si come es autres choses devant dites , mais ambedeus sont conjointes et confuses en compareison .
Por metre la besoigne devant les zeaus sera faite la semblance par compareison ou par affrontement ; en tel maniere : « Tot ensi come , quant un sitoleour vient avant en une haute assemblee , tres bien vestu et assehmé de riche robe , bien aornee de laz et de frezeaus a or , aveuc un manteau de porpre , soutilment ovré de diverses coulours , et aveuc une bele corone , engemmee de diverses pierres preciouses et tient une mout bele citole , distinteement aornee d'or et d'yvoire ; et il est d'avenant forme , bien enfaçonee de chiere et de cors ; s'il avenist que , puis qu'il avroit ensi esmeu le peuple par ces choses de regarder le et d'atendre , il getast une rude voiz et mesavenant , aveuques tres lait movement de cors , ja ne fu tant desiré et atendu com il seroit gabé et vilment geté fors ; en tel maniere , s'aucun est pozé et miz en haut leu d'aventure et de grans richesses et il habonde en les dons et les biens de nature , s'il est soufraitous de vertu et des arz qui sont maistresses de vertu , quant plus sera copious et habondant en richesses , tant plus sera mesprisié et vil tenu et refusé de toute compaignie de sages » .
Ceste semblance , qui est affrontee en semblable raison par aornement d'ambedeus choses , - l'une chose en mesconoissance d'art et defaute de vertu , l'autre en folie , - si mete la chose devant les zeaus et la vehue de trestous .
Et si est apelee par compareison ou affrontement por ce que en tel semblance toutes les choses sont ygaument retraites et affrontees .
En cestes semblances covient prendre garde diligenment que , quant nos metons chose semblable / por cui cause la semblance doit estre faite , que nos ayons paroles bien afaitees a la semblance ; en ceste guize : « Si come les yrondeles au beau tens d'isté s'en vienent et en la froidure d'iver s'en refuient et s'en vont » ; de ceste semblance ores devons prendre paroles bien afaitees par translacion , ensi : « En tel maniere les faus amis au beau tens de prosperité sont prest et apareilliez , mais s'il voient la froidure et l'iver d'aversité , trestous s'en revolent ensemble et fuient » .
Le treuvement des choses semblables sera legier si l'en peut apenceement auner et metre souvent devant les zeaus toutes les choses , animees et sanz arme , muetes et parlans , cruelz et debonaires , privees et sauvages , terrestres , celestres , marines et deflumaires , artificieles et natureles , uzees et desuzees et choses qui peuent avenir par enging , ou par aventure , ou par nature .
Et adonques porra traire aucune semblance de toutes ces choses , qui li sera ou por aorner la chose / / ou por enseigner ou por rendre la plus aperte et plus manifeste ou por metre la devant les zeaus .
Quar il n'est pas mestier que l'une chose soit semblable a l'autre en tout et dou tout , mais en ce soulement ou ele est offerte et affrontee .
CI DEVISE LE ONZIME AORNEMENT DE SENTENCES , QUI EST APELÉ EXEMPLE .
Exemple si est proposement retrait d'aucun fait ou d'aucun dit , qui est ja trespassé , aveuques le nom de celui qui le fist certainement .
Exemple met on avant por celes meismes raisons que l'en met semblance .
Il fait la chose plus aornee quant l'en le prent por achaison de dignité , non por autre .
Il fait la chose plus aperte , quar il rent plus cler ce qui est oscur .
Il la fait plus provable , quar il la moustre plus semblable a la verité .
Il met la chose devant les zeaus , quar il moustre toutes choses ensi veablement qu'il est avis que l'en manie de prés ce qui est dit de loinz .
De chascune maniere nos meteriens exemples , si ne fust ce que nos avons / moustré en l'expolicion de quel guize est exemple ; et les causes de prendre le manifestames en la semblance .
Por la quel , nos ne volons ores escrivre de li ne poi ne assez , quar le poi seroit poi entendu et assez ne seroit mestier en chose qui est entendue .
CI DEVISE LE DOUZIME AORNEMENT DE SENTENCES , QUI EST APELÉ YMAGE .
Image si est semblable raportance d'une forme aveuques une autre ou ausi come semblable .
Ceste fait on ou por loenge , ou por vitupere .
Por loenge , en tel maniere : « Il aloient en la bataille , de cors sembloient tres fors toreaus , de randon et de decours et de vigour tres fier lyon querant sa proie » .
Por vitupere a engendrer hayne , en tel guise : « Cestui chascun jor vait par les places et le marché , ausi com un serpent dragon reflambé , aveuques acrochees denz et venimous regart et esperit ravissable , regardant ça et la s'aucun mal peust lancier de ses gangues , dont aucun en fust blecié , s'aucun venim peust aroser de sa lengue ou s'aucun / / poyst ataindre de sa bouche que il detrenchast par ses agues denz » .
Por vituperer autresi en moustrant envie ; en tel guize : « Cestui qui se vante de ses richesses , si fait si come le coc de sa treuve , ou come le devineour ou l'enchantierre , chargié d'or , crie et forjure » .
Por vituperer que l'en soit mesprisié ; ensi : « Cestui , ausi come la lymace , se rescont et s'atapist trestout taisable ; il se manjue tout et s'amerme a ce qu'il soit seur » .
CI DEVISE LE TREZIME AORNEMENT DE SENTENCES , QUI EST APELÉ EFECTION .
Effection ou fassonement si est quant la forme d'aucun cors est fassoneement descrite et fainte par paroles tant qu'assez soufist a entendre ; en tel maniere : « Je di , o juges , que ce est un rous , court , courvés , chanu , un poi crespes , camuz et a une grant plaie en son menton .
Veez s'en aucune maniere vos en peut sovenir » .
Cest aornement si est profitable , quant l'en veaut demoustrer aucun , et si est bel si l'en le dit briement et clerement .
CI DEVISE LE QUATORZIME AORNEMENT DE SENTENCES , QUI EST APELÉ CONOISSANCE .
/ Conoissance ou notance si est un aornement quant la nature d'aucune persone est descrite et demoustree par certainz signes , qui sont empressez et adonez a la nature , ausi come unes notes .
Si come se tu voloies descrivre un vantierres et plain de vaine gloire qui se feroit riches et glorious , - mais il seroit malostru , avoirs et chiches , - tu ne senefieroies pas qu'il soit riches mais plains de vanité ; ensi : « Cest travaillous et sanz repoz , seignors juges , qui cuide estre riches et nobles , veez ores premierement par quel chiere vos regarde .
Ne semble il avis qu'il vos die : “ Se je vos donasse , vos ne me seriez grondous ne molestes ? ” Et quant il souslieve le menton vers senestre , il pence et cuide restraindre la vehue et le regardement de trestouz par la resplendor des gemmes et de l'or .
Tous jors , quant il est entre genz , regarde de travers un sien garçon , que je conois , - vos ne le conoissiez pas , ce cuit , - et l'apele par autre nom et chascune fois li change un / / nom : “ Vien ça , fait il , o Samnien , que ces barbarins ne nos troublent et destorbent aucune chose de ce que nos volons faire ” .
Soient come mesconeuz et d'autre lengue , qui oient et n'entendent dou centenar un .
Et li dit en l'oreille , ou que les liz soient parez et aornez a maison , ou que son oncle li envoie le serf as bains , ou que l'ostoir soit lyez devant son huis ; ou il li dit aucune autre vanité , dont aucune fauce gloire li puisse venir , et li enseigne sa nature , ou il li avra ja enseignee comunaument a toute vanité respondre .
Des emprés si l'apele en haut , que trestous puissent oÿr : “ Pren ce bien garde , fait il , qu'il y ait assez de quoi noz hostes soient bien conreez ” .
Le garçon qui ja conoist bien sa nature , li respont afaiteement : “ Sire , ce est fait , mais il est mestier que j'aye qui m'ayde a porter tant de gelines com vos m'avez comandé .
- Or tost donc , fait il , maine aveuc toi Liban et Sozyas ” .
Maintes fois li vienent par aventure aucuns hostes qu'il avra aucune fois conviez , en son cheminant fors de vile , par sa vanité trop cortoisement et lor avra poroffert son ostel , si aventure les menast en la cité .
Cestui les reçoit trop gloriousement devant les gens , mais il en est tout troublé de tel aventure , ce sachiez por voir ; et toutevoies ne s'empart il de sa mavaise nature .
“ Deus , fait il , com vos avez fait que courtois , que vos yestes venus a moi , mais trop meaus eussiez fait , se vos fuciez alez tot droit en mon ostel .
- “ Ensi averiens nos , font cil , se nos seussiens la maison .
- Legierement l'eussiez trovee ” , fait il et s'en torne .
et cil li vont aprés .
Tout son parler aveuques eaus entre voies si est de vaine gloire : or parole de son froment es chans et de ses edefices en la terre gaste .
et ensi vait consumant ses paroles en vanité tant qu'il vient a aucune maison d'aucun sien conoissant qu'il seit , par aventure , que cil est fors / / de vile et le jor meismes , sanz faille , s'en doit retorner .
Ileuques s'en entre seurement por la conoissance qu'il a aveuques le seignor de l'ostel et fait entendant a ses hostes que ce est son habitacle .
Entre tant veez ci le sergent dou seignor de l'ostel qui s'en vient noncier la venue son seignor .
Cestui dit tout maintenant a ses hostes : “ Ce est mon frere qui s'en vient dou cazal ; je l'irai encontrer .
Vos yrez adrecier voz choses et venrez çayenz au souleil cochant ” .
Cil s'en partent et cestui s'en emble erranment et vait a son ostel .
Quant ce vient au souleil couchant , les hostes s'en revienent la , si treuvent que la maison n'est pas soue .
Lors se treuvent por moquez .
Un jor aprés ou deus si l'encontrent .
Il li content le fait et l'accusent .
Cist lor dit tantost qu'il ont esté deceuz par semblance de leu et que il ne se assenerent pas bien a la maison et coment il les atendi jusques a demie nuit a grant mesaise de son cors et / sur ce trait il son garçon a garent de quanqu il veaut .
Que vos yrai je contant longuement des faiz de cest home ? Tel est sa nature .
Il en a ja ovrees de sifaites vanitez plusors et en euvre chascun jor .
Certes , qui vos vodroit conter toutes les vaines gloires et les vaines demoustrances qu'il porchasse chascun jor et fait , a paines les vos porroit conter et desplier en un an » .
Cestes notances et conoissances , qui si bien descrivent les concordances de chascune nature , si sont de grant delit , quar eles metent toute la nature d'aucune persone devant les zeaus , se l'ome est de vaine gloire , si com il se contient au devant dit exemple , s'il est envious , ou paorous , ou avoirs , ou covoitous , ou amorous , ou luxurious , ou larron , ou uzerier , ou de quelque autre maniere qu'il soit .
Et ensi peut on par tele notacion desplier l'estudiement de chascun et metre apertement en presence .
CI DEVISE LE QUINZIME A / / ORNEMENT DE SENTENCES , QUI EST APELÉ SERMOCINANCE .
Sermocinance ou digne parlement afferable si est un aornement quant l'on a doné parole a aucune persone et l'en l'expont et esclarzist aveuque raison de dignité ; en tel guize : « Quant la cité rabondoit de chevaliers et chascun se tenoit en sa maison en paour , cestui s'en vint , tout armé et ençaint de glaive , aveuc un gavelot en sa main , et sinc juenes homes le sivoient , trestous armez come lui .
Il s'embati sodainement a maison , puis comença a haute voiz crier : “ Ou est ce boneurous seignor de l'ostel ? Por coi ne fu il apareillié encontre moi ? Que est ce que nul ne sone mot ? ” Trestous ceaus de l'ostel furent esbayz de paour et ne sonoient mot .
La feme de cel maleurous seignor de l'ostel si se leva adonques , durement plorant , et s'ala geter as piez de cestui et li comença a dire : “ Ha , sire ! quar li pardonez et , par la rien que vos plus amez , ayez merci de nos ! Ne tormente pas les / tormentez ; nen estaindre mie ceaus qui sont estaint ; supporte debonairement fortune ! Bien fumes nos beneurez .
Reconois que tu yés home ! ” Cil li respondi : “ Por coi ne le me donez vos ? Laissiez vos de plorer et de gemir a mes oreilles .
Il n'eschapera pas ” .
Endementiers l'en ala dire au seignor de l'ostel coment cestui estoit venus et le menassoit durement a la mort .
Si tost com cil oy ce dire , si apela la norrisse des enfans : “ Ha las , dist il , norrisse , rescon les enfans , desfen les , fai qu'il soient mis a sauveté ” .
A paines avoit ce dit que cestui fu touz aprestez ileuques et li dist : “ Tu t'enseoies hardiement ? Coment ne t'a ma voiz tolue la vie encores ? Or tost complis mes henemistances , saoule ma felenie de ton sanc ” .
Cil li dist : “ Je avoie paour par grant corage que je ne fusse plainement vaincu .
Més ce voi je ores bien que tu ne veaus estriver au moi en jugement , la ou vaincre est trop beau et estre vaincu trop lait ; tu me veaus ocirre .
Je serai ocis , mais certes je ne morrai pas vaincu .
- Et coment ” , fait cel autre , “ tu yés au point de la mort et tu paroles sentenciousement ne ne veaus souplier a celui qui tu vois avoir la seignorie sur toi ? ” Lors dist la feme : “ Si fait certes , il prie et souplie ; mais tu , soies esmeu de pitié , je t'em pri .
Et tu , par les deus qui ne muerent , embrace le .
Il est seignor et t'a vaincu ici endroites : vainque , tu , ton corage ” .
Cil respondi a sa feme : “ Feme , por coi ne te laisses tu de parler choses qui ne me sont dignes ne ne m'afierent mie .
Tais toi et va faire ton servise ” .
Puis torne a celui , si li dit : “ Que atens tu ? Tol moi la vie et si t'en oste de toute esperance de bien vivre par ma mort ! ” Cil reboute adonques la feme arriere , qui li gaimentoit devant , et vient a cestui , qui començoit a dire je ne sai quel chose digne de vertu , et li fiche le glaive au cors » .
En cest exemple , les paroles , qui sont adonees a chascune persone , si sont / afaitees a dignité raisonablement .
Et ce nos covient garder et faire en ceste maniere d'aornement .
Encores y a sermocinances qui ensivent ceste maniere et sont de sifaite guize : « Quar que pençons nos que cil diront , se vos jugiez ceste chose ? - Nen uzeront il trestous ceste raison ? » Puis aprés si doit on metre la parole .
CI DEVISE LE SEIZIME AORNEMENT DE SENTENCES , Q UI EST APELÉ CONFORMOISON .
Conformoison si est quant l'en faint aucune persone , qui nen est presente , ausi come s'ele fust presente , ou quant l'en faint de chose mue qu'ele soit parlant , ou de chose laide et desformee qu'ele soit formee et l'en li donra aucune euvre ou araisonement afaitié a dignité ; en tel maniere : « Si ceste tres victoriouse cité parlast or endroites , ne parleroit ele en tel guize : “ Je , o citeyens , qui ai estee aornee de plusours hautes victoires et de maintes victoriouses gloires enrechie , si sui ores flaelee par vostre discencion et tormentee par vostre negligence et vos discors .
Vos soufrez que cele soit avilee et foulee de vilz homes , qui souloit tenir toutes terres sous ses piés ; cele qui la maleciouse Kartage ne pot destruire par ses tricheries , ne l'esprovee Numance par ses forces , ne la sage Chorinthe par ses desceplines ” » .
Item : « Se Lucius Brut revesquist or endroites et fust icileuques present , ne diroit il ensi : “ Je chassai fors les rois et vos metez enz les tyrans .
Je ai conquise la franchise que la cité ne soloit point avoir et vos ne volez garder ce qui est conquis .
Je delivrai le paÿs et franchi au peril de ma teste et vos n'avez cure d'estre frans et delivrés sans peril ” .
Ja soit ce que cest aornement , qui a nom conformoison , peut estre transporté en plusors choses mues et sanz arme , toutevoies il profite mout es parties de l'amplifiement et de misericorde .
CI DEVISE LE DISESSETISME AORNEMENT DE SENTENCES , QUI EST APELÉ SENEFIANCE .
Senefiance si est un aornement qui plus laisse en souspecion que l'en ne met en l'araisonement .
Ceste aornance peut on faire par sinc manieres : par surmontance , par doutance , par consequence ou ensivement , par detrenchement et par semblance .
Par surmontance , quant l'en dit plus que la verité ne seufre ; et ce fait on por acroistre la souspecion ; en tel guize : « Cestui de tant grant laisse de meubles et d'eritages que son pere li laissa , en tant brief tens n'en a laissié un test en quoi l'en li porroit aporter dou feu » .
Par doutances , quant la parole peut estre entendue en deus sentences ou en plusours , mais ele est toutevoies entendue en tel endroit com cil veaut qui la dit .
Si come l'en diroit de celui qui a receu mout d'eritages : « Regarde , tu , qui mout vois » ! Tout ensi com l'en doit eschiver les doutances qui rendent l'araisonement oscur , en tel maniere doit on cestes eslire et dire qui forgent et font tel senefiance .
Cestes porrons nos legierement trover , se nos conoissons et aparcevons les / / divers sens des paroles et lor doutouses puissances .
Par ensivement fait on la senefiance , quant l'en dit choses qui ensivent aucune chose , que de celes choses toute la matiere de la raison remaint en souspecion .
Si come se tu deisses au fiz de celui qui fait la sauce : « Tien toi en pais , fiz de celui qui se forbe le nez aveuc le coude » .
Par detrenchement , quant l'en detrenche ce qu'il avra encomencié a dire et de cele chose qu'il avra ja dite assez demeure de souspecion ; en tel maniere : « Qui est de tel persone d'apparance et de tel aage et n'a gaires de tens a autrui maison .
.
.
Je ne veul plus dire » .
Par semblance , quant nos metons avant aucune chose semblable et riens plus ne disons , mais de cele chose senefions ce que nos sentons ; en tel guize : « N'aiés que faire d'uzer trop , come Saturne , la reverence dou peuple , maint Gracs gisent » .
Cest aornement a mout de feste et de dignité .
Trop est sollempnel , quar / il laisse l'auditor en aucune souspecion puis que le rethorien s'en est teuz .
CI DEVISE LE DISUITISME AORNEMENT DE SENTENCES , QUI EST APELÉ BRIEFTÉ .
Briefté si est quant la chose est delivrement dite et tant soulement prononciee par necessaires paroles ; en tel maniere : « En passant prist Adene et laissa le secours a Tarse ; puis asseja Nique et d'ileuques fu chacié .
Il ala si conquist tout maintenant Blaquie » .
Item : « Ore est consle , jadis fu tribun ; il soloit estre le premier de la cité .
Aucune fois ala en Aise .
Des emprés l'en l'apeloit henemi et essillié ; puis fu fait empereor et au darrain est consle » .
Cest aornement , qui a nom briefté , si comprent delivrement mout de choses par poi de paroles .
Por la quel chose l'en le doit sovent uzer quant les choses nen ont mestier de lonc araisonement ou quant l'en ne se remenbre ou quant le tens ne soufist pas .
CI DEVISE LE DISNOVISME AORNEMENT DE SENTENCES , QUI EST APELÉ DEMOSTRANCE .
Demoustrance si est quant l'en conte la chose ensi par paroles qu'il est avis / / com se la besoigne se feyst adonques et ausi come se tout le fait fust en presence .
Seste chose se porra faire se l'en comprent toutes les choses qui seront avenues avant dou fait et aprés et au fait meismes et se l'en ne se depart des choses ensivans ou des circonstances de la besoigne ; en tel maniere : « Si tost com Grac vit le peuple murmurer et douter que , por l'autorité dou Senat , ne se laissast de la sentence doner , il comanda erranment assembler le conseil .
Celui , come plain de tricherie et de mauvaises pencees , si s'en eissi tandis dou temple Jupiter , tout suant et raempli de mauvais semblant , ses cheveaus mal atirez , ses zeaus ardans et flambeans come feu , le mantel envelopé sur ses bras , aveuque plusours autres qui le sivoient derriere et comença isnelement a aler .
Un criour li faisoit devant audience .
Il y avoit un siege en son chemin , il le marcha orgueillousement et li froissa le pié destre et ce / meisme orgueil comanda a faire a ceaus qui venoient au lui .
Quant Grac comença a prier les deus , ces comencierent comunaument a faire grant noise et a saillir d'une part et d'autre .
Et un dou peuple comença a crier : » Fuyez , fuyez ! Ne veez vos ? Regardés que ci a ! « Lors la vague multitude do peuple , qui fu esfroié soudainement de paour , comença a fuyr .
Et cestui , escumant de sa bouche tricherie et dehleauté et henissant de parfonde poitrine cruauté et felenie , hauce son bras et vient a Grac , qui se doutoit encore que ce estoit ne ne s'estoit parti de sa place , et le fiert par les temples , qu'il li fait le sanc voler .
Celui , sanz mot dire , chaÿ tout pahmé .
Cestui fu adonques arosé dou sanc de tres fort home et vaillant .
Et comença a regarder tout environ sa grant dehleauté , ausi com si ce fust un noble fait .
et alegrement tendi sa tricherresse main a ceaus qui li estoient conjoyant , et s'en entra au temple de Jupiter » .
Cest / / aornement est trop profitable et mout peut en acroistre et en amplifier la chose a metre la en compassion .
Trop est necessaire en ensifaiz contes , car il establist la chose et la met toute devant les zeaus .
COMENT TULLES AMONESTE HERENNI A EXERCITER L'ART .
Nos avons estudiousement cuillies toutes les raisons qui font a honester l'elocucion .
Es queles raisons , o Herenni , se tu te veaus diligenment exerciter et curiosement entendre , tu porras avoir en ton parler et sen et dignité et soeveté , en tel maniere que ton treuvement ne sera pas nu et desaorné par vulgale parole , mais quanque tu parleras , resplendira plainement de rethorique .
Excercitons ores nos meismes et estudions ensemble , - soit la chose comunement atraitee entre nos ! - que nos puissons conquerre , par estude et par hantement , la raison de l'art assidueement et sovent , la quel chose ne font pas volentiers les autres por treis raisons : ou qu'il n'en ont / aveuc qui estudier a lor plaisir por la defaute d'amistance , ou qu'il se desconfortent por la force de la science , ou qu'il ne sevent quel voie tenir en l'art .
Toutes cestes difficultés et cestes grevouses raisons sont loinz de nos , quar nos estudierons volentiers ensemble por l'amistance qui est entre nos , qui est encomencee par conoissance et confermee par la raison de philosophie .
Et nos ne desconfortons pas , por ce que nos somes auques un poi entrez en la science .
et les autres choses que nos querons mout plus ententivement en la vie , si sont meaudres et de greignor valor .
Et s'il avenoit que nos ne puissons parvenir la ou nos volons en ceste science de dire , au mainz devons desirer que cele petite partie de vie qui nos est donee , soit de tres parfaite vie .
Quel voie devons tenir en l'art savons nos bien , por ce qu'il n'y a riens que a l'art de rethorique apartient qu'ele ne soit dite et esclarzie en ces livres .
Nos avons / / moustré coment il covient trover les choses en toutes les generaus manieres de causes , et si deymes nos coment les covient ordener .
Des emprés nos enseignames par quel raison l'en deust prononcier .
Aprés si fu comandé par quel voie nos porriens amentevoir les choses et ramener en memoire .
Au darrain si esclarzimes par quelz manieres l'on porroit aquerre parfaite elocucion .
Por la quel chose , se nos metons curiouse entente et ague a bien entendre coment toute l'art de rethorique est enterinement baillee en ces livres et coment ele est ordeneement enseignee selonc ses sinc parties , nos troverons tost et isnelement ; nos disponerons ordeneement et distincteement ; nos prononcierons sagement et bel ; nos amenteverons fermement et pardurable ; et si parlerons aorneement et souef .
Il n'en y a donques plus a dire en l'art oratoire fors ce qui est dit .
Toutes ces choses qui sont dites , aquerrons / nos , se nos poons diligenment conquester les raisons de l'art .