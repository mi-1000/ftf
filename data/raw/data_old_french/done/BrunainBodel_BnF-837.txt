un vilain cont et de sa fame
c’ un ior de feste nostre dame
aloient ourer a l’ yglise
li prestres deunta le seruise
vint a son proisne sermoner
et dist qu’ il fesoit bon doner
por dieu qui reson entendoit
que diex au double li rendoit
celui qui le fesoit de cuer
os ; fet li vilains bele suer
que noz prestres a en couuent
qui por dieu done a escïent
que diex li fet mouteploier
miex ne poons nous emploier
no vache se bel te doit estre
que por dieu le donons le prestre
ausi rent ele petit lait
sire ie vueil bien que il l’ ait
fet la dame par tel reson
a tant s’ en vienent en meson
que ne firent plus longue fable
Li vilains s’ en entre en l’ estable
Sa vache prent par le lïen
presenter le vait au doien
li prestres ert sages et cointes
biaus sire fet il a mains iointes
por l’ amor dieu blerain vous doing
le lïen li a mis el poing
Si iure que plus n’ a d’ auoir
amis or as tu fet sauoir
fet li prouoires dans cnsonsta
qui a prendre bee toz tans
va t’ en bien as fet ton message
quar fussent or tuit ausi sage
mi paroiscien comme vous estes
s’ aueroie plenté de bestes
li vilains se part du prouoire
li prestres commanda en oirre
c’ on face por apriuoisier
blerain auoec brunain lier
la seue grant vache demaine
li clers en lor iardin la maine
lor vache trueue ce me samble
anj. les acoupla ensamble
a tant s’ en torne si les lesse
la vache le prestre s’ abesse
por ce que voloit pasturer
mes blere nel vout endurer
ainz sache le lïen si fors
du iardin la traïna fors
tant l’ a menee par ostez
par chaneuieres et par prez
qu’ele est reperie a son estre
auuesoeq la vache le prestre
qui molt a mener li greuoit
li vilains garde si le voit
molt en a grant ioie en son cuer
ha ; fet li vilains bele suer
voirement est diex bon doublere
quar li et autre reuient blere
vne grant vache amaine brune
or en auons nous por vne
petis sera nostre toitiaus
par example dist cis fabliaus
que fols est qui ne s’ abandone
cil a le bien cui diex le done
Non cil qui le muce et enfuet
Nus hom mouteploier ne puet
sanz grant eür c’ est or del mains
par grant eür ot li vilains
vaches et li prestres nule
tels cuide auancier qui recule