Ainz que la fueille descende Des arbres seur la ramee , Dirai - ne sai que j'atende - Conment amours s'est prouvee Vers moi , qui tant l'ai amee , Et bel m'est , conment qu'il prende , Que si bele mort aprende .
Bone amours , qui que la vende , Ne puet mie estre achatee ; Mes pou en voit l'en souz bende Coulour tainte ne müee .
Ma dame est si coulouree , Pou la voit hom n'en esprende Et qui a li ne se rende .
Qui si douce amour sëone , De grant joie se dessoivre ; Maiz nus ne s'i abandone , Qui puisse a sa bouche boivre .
Mes s'ele ne m'i aboivre Par amours et guerredoune , Martyrs serai sanz couroune .
Maiz ne sai conment la truise , Quant tant preudome refuse S'amour Se ses douz reguars m'encuse Et force et proiere aüse , Dex doint qu'ele m'i conduise Ançoiz qu'ele me destruise .
De ses proians sui menuise , Mes n'est drois que ce me nuise .
A l'entrant d'esté , que li tans conmence , Que j'oi seur la flour les oisiauz tentir , Sui soupris d'amours , u mes cuers balance ; Diex m'en doint avoir joie a mon plaisir , U autrement cuit morir sanz faillance , Car je n'ai el mont autre soustenance , Qu'amours est la rienz que je pluz desir .
N'est pas drois d'amours que les biens en sence Cil qui nul des mauz n'en veut soustenir ; Chargiez les mes a en ma penitance La bele qui bien les me puet merir .
Touz les mauz d'un an par une samblance M'assouageroit mout a grant puissance Cele qui me fait parler et taisir .
Un autre home en fust pieça la mort prise S'il amast einsint com j'ai fait touz jours , Quar onques n'en peu par mon bel servise Avoir biau samblant , si com j'ai d'aillours .
Ja en bel servir n'avrai maiz fïance .
Se je l'amour pert , u j'ai m'atendance , Asseüré m'a de morir la flours .
Ha laz ! je l'aim tant de cuer sanz faintise : Avra ja de moi merci fine amours ? Mout par ai ma painne en bel lieu assise , Maiz trop m'i demeure joies et secours .
Ainc maiz nus amans en tel desperance N'atendi d'amours la recounoissance Com a fait cist las a si grans dolours ! Mon cuer doi haïr , s'il longues la prie .
Cuidiez vous li maus d'amer ne m'ennuit ? Nenil , par ma foi , j'ai dit grant folie ! Ja n'en quier avoir nul autre deduit .
Tant com li plaira serai rois de France , Quar en tout le mont n'a de sa vaillance Dame ne pucele , maiz que trop me fuit .
Je chant et respont de ma douce amie Et a li penser me confort la nuit .
Diex , verrai je ja le jour qu'ele die : « Amis , je vous aim » ? Naie voir , je cuit .
Amours me soustient , ou j'ai ma fïance , Et ce que je sai qu'ele est bele et blanche ; Ne m'en partirai , s'or m'avoit destruit .
Nus ne doit amours servir en doutance , Quar a chascun rent selonc sa vaillance : Blondel a de mort a vie aconduit A l'entree de la saison Qu'ivers faut et lait le geler , Que la flours naist lez le buisson , Bien la doit cueillir et porter Qui amez est sanz compaignon ; Maiz cil a mout mal guerredon , Qui aimme et bien n'i puet trouver .
Pour moi le di : en ma chançon Le puet l'en oïr au chanter , Que cele a mout le cuer felon Qui tant me fet a li penser Et bien set que sui en prison .
S'or ne me met a guarison , Nule autre ne m'en puet jeter .
Dame , quele est vo volentez ? Morra pour vous si bons amis ? Touz jours vous serai reprouvez , Se je sui en ceste fin pris , S'ensinc me muir et desamez .
Se meilleur conseill n'en prendez , Je morrai , quar vous m'avez pris .
Ja n'iere maiz reconfortez Par nule autre , ce m'est avis .
S'a cest grant besoig me falez , Que ne soie amez ne joïs , Et se vous merci n'en avez , Pour dieu , ja nel me racontez ! Mieuz aim ensi vivre touz dis .
Gasses , tel compaignon avez : Blondiaus a teus biens encontrez Com fausse rienz li a pramis .
Bien doit chanter qui fine amours adrece De joie avoir , maiz pas ne m'en semont , Qu'en moi ne truis ne joie ne leece Par quoi je chant , ne ne savroie dont .
Et nonpourquant , se ces mauz ne despont , Qu'entre ma dame et fine amour me font , Bien puis morir , que ja mot n'en savront , Se par mon chant n'en sevent la destrece , U par mon vis , donc la couleur defont .
Ne m'a rescous faintise ne perece , Que ma dame ne m'ait navré parfont D'un douz reguart , dont la plaie me blece , Qu'ele me fist des biaux iex de son front .
N'en puis guerir , se mire ne m'i sunt A l'aïde de son cuer , qui confont Moi et le mien , dont pluz l'aim en cest mont Qu'a estre rois de la greigneur hautece , Se diex joie ne guerredon m'en doint .
Ja pour doleur que j'aie n'iert jus mise Ma volentez d'amer veraiement , Qu'il m'est avis que de loins l'ai aprise , N'onques pour ce n'amai mainz loiaument .
Et si sai bien que faillir a sa gent Ne doit amours , se droiture ne ment ; Mais pluz doune doleur a un qu'a cent .
Las ! je sui cil qui pluz grieve et justise , Maiz c'est auques par mon commencement .
Que j'ai dolour ! maiz ne fust pas assise En cors u cuers amast si leaument ; Maiz de tel lieu m'est venue et tramise , Dont je ne doi refuser le tourment .
Bien fait amours de moi a son talent Et esperance et ma dame ensement ; Mout m'engignent entr'eles doucement ; Ne sai se ja avront jour couvoitise De moi rendre nul guerredounement .
Mout fu amours corageuse et hardie , Quant en mon cors vint mon cuer assaillir ; Certes non fu , qu'ele n'i venist mie S'ele cuidast qu'ele i deüst faillir ; Maiz tant counut volenté et desir Que de mon cuer ne se voudrent partir , D'un douz reguart fist verge a moi ferir ; Maiz mar la vi en si biaux iex cueillie , Se ma dame l'a fait pour moi trahir .
Pour qui j'ai moi et toute rien guerpie S'or me voloit a son oés retenir , Qu'il n'est doleurs d'amours ne d'autre envie Qui mon voloir en peüst departir , Se loiautez voloit maus detenir Et amours veut ses biens a droit partir , Encor porroie a grant bien avenir ; Maiz en li est pitiez si endormie Qu'el ne me veut ocirre ne guerir .
Conment que d'amours me dueille , Bien est drois que de li chant Et que je ma doleur vueille , Quant cele me fait samblant Qu'a son home me recueille .
En doucement decevant D'ex et de bouche rïant Me vait pluz qu'ele ne sueille ; Ce me fait estre joiant Et en ma joie doutant .
Maiz je criem qu'autres ne cueille Ce donc je me vois hastant ; Mais n'est droiz qu'autrui acueille , Quar nus hom ne l'aime tant .
Las ! amors puis que s'orgueille Ne quiert pas loial amant , Ainz chiet en desesperant , Autresint com fait la fueille , La u vens la vait menant ; Ce me fet estre pensant .
Mes voloirs ne ma pensee Ne me sert d'autrui a gré , Ne nule tant ne m'agree , S'amours me laist estre amé .
Pour moi grever la fist nee Et pour li amer moi né .
Avoir me cuide engané , Maiz pluz m'a joie dounee Que li meemez doné Et ma dame pluz biauté .
Doucement fu comperee L'amours u j'ai tant pensé .
Bien doi amer ma pensee , Quel mal qu'en aie enduré .
Se ma dame bien amee Eüst moi tant desirré Com j'ai li - ce m'a grevé - , Ne se fust pas consirree De ce donc m'ai consirré ; Maiz tout li soit pardouné .
Sa biautez m'est anemie , Qu'ainc en dame tant n'en vi ; C'est ce qui pluz me detrie A avoir l'amour de li .
Se fine amours ne l'en prie , Qui de moi a fait ami , En douz espoir m'a trahi ; Maiz ja pour ce n'iert haïe De moi qui la desir si Qu'en mon desirrier m'oci .
Bien en doit faire m'amie L'amours u j'ai tant servi , C'onques nul jour de ma vie Certes ne m'en repenti , Ne encor ne m'en faig mie , Pour tant quit avoir merci .
Se loiautez , u m'afi , Valoit melz de trecherie , Bien doi avoir desservi Ce dont je ma dame pri .
Se Blondiauz i a menti , Ja cele voir ne li die Pour qui amour il soufri La doleur que je vous di .
Cuer desirrous apaie Douçours et confors Et joie d'amour vraie .
Sui en baisant mors ; S'encor ne m'est autres dounez , Mar fui onques de li privez .
A morir sui livrez , Se trop le me delaie .
Privez baisiers est plaie D'amours dedenz cors ; Mout m'angoisse et esmaie , Si ne pert dehors .
Ha las ! pour quoi m'en sui vantez , Quant ne m'en puet venir santez , Se ce dont sui navrez Ma bouche ne rassaie ? Amours , vous me feïstes Mon fin cuer trichier , Qui tel savour meïstes En son douz baisier .
A morir li avez apris , Se pluz n'i prent qu'il n'i a pris ; Dont m'est il bien avis Qu'en baisant me trahistes .
Certes , mout m'atraisistes Juene a cel mestier , N'ainc nului n'i vousistes Fors moi engignier .
Je sui li plus loiauz amis Cui onques fust nus biens pramis ; Hé las ! tant ai je pis ! Amours , mar me nourristes ! Se je dieu tant amaisse Com je fais celi Qui si me painne et lasse , J'eüsse merci , Qu'ainc amis de meilleur voloir Ne la servi pour joie avoir Com je fais tout pour voir , Sanz merite et sanz grasse .
Se de faus cuer proiaisse - Donc je ne la pri - Espoir je recovraisse ; Maiz n'est mie einsi , Ne ja diex ne me doint voloir De li deçoivre sanz doloir ! Ce me tient en espoir , Qu'amours blece et trespasse .
De la pluz douce amour Me convient a chanter , Qui ja maiz a nul jour Puisse joie douner .
Tant ai douce dolour Por ma leal amie , Qui ja n'iert desservie Si proi dieu et aour Qu'ele m'aint sans fausser , Quar mes cuers l'en afie .
Sens et pris et valour , Biauté , bonté , vis cler A ma dame et hounour .
Ce me fait ramembrer La joie et la dolour Pour quoi l'ai tant servie , Si n'en partirai mie Por autre dame amer , Qu'el monde n'a meillour : Ce me fait desirrer Sa douce compaignie .
Toute ma joie maint En amer leaument , Et ceste amours destraint Mon cuer tant doucement Que mes cors ne s'en plaint , Tant en ait grief martyre .
Se pour amer empire , Gent guerredon atent , Quar nus hom qui bien aint Ne puet avoir tourment Que plour ne vaillent rire .
Dame , qui que se plaint De vostre encombrement , Endroit moi ne remaint L'amours qui si m'esprent .
Doucement me destraint , Pour ce n'en sai que dire , Si n'en os escondire Vostre commandement .
Amours proi qu'el m'ensaint A faire vo talent , Si qu'a moi n'aiez ire .
Dites moi que ce doit Que tant me mescreez Que cist miens cuers ne soit Autre que vous dounez .
Certes , il nel feroit Pour chose qui soit nee .
Se de vous ert sevree Ma douce volentez , Bien sai qu'il s'ocirroit .
Pour dieu , n'i mespensez ! N'estes pas enganee ! Ja amours ne m'otroit Que de vous soie amez , S'a tort ne me mescroit Li cuers que vous avez .
Deçus soit qui deçoit Ce qu'a son cuer agree ! Pluz estes desirree Je ne sai se j'ai droit .
Ja tant ne m'amerez , Pluz ne soiez amee .
En tous tans que vente bise , Pour cele dont sui soupris , Qui n'est pas de moi souprise , Devient mes cuers noirs et bis .
De fine amour l'ai requise , Qui cuer et cors m'a espris , Et s'ele n'en est esprise , Pour mon grant mal la requis .
Mais la doleurs me devise Qu'a la meilleur me sui pris , Qui ainc fust en cest mont prise , Se j'estoie a son devis .
Tort a mon cuer qui s'en prise , Quar ne sui pas si eslis , S'ele eslit , qu'ele m'eslise : Trop seroie de haut pris .
Et nequedent destinee Doune a la gent maint pensé ; Tost i metra sa pensee , S'amours li a destiné .
Je vi ja tel dame amee D'ome de bas parenté , Qui mieuz ert emparentee , Et si l'avoit bien amé .
Pour c'est drois , s'amours m'agree , Que mon cuer li ai douné .
Se s'amour ne m'a dounee , Tant la servirai a gré ( S'il plaist a la desirree ) Que un baisier a celé Avrai de li a celee , Que je tant ai desirré .
J'aim par coustume et par us La u je ne puis ataindre Et chant com amis et drus Qui d'amours ne s'ose plaindre , S'en ai mout de mauz eüs ; Maiz ne m'en doi mie faindre Pour si dous fais metre jus .
Ja diex ne m'i lait enfraindre Un seul jour de bien amer .
N'est pas drois que je refus La doleur qui me fait taindre .
Ma dame est douce iaue et fus Pour moi esprendre et estaindre ; Maiz ce ne fist onques nus , Premiers dorer et puis paindre .
A premiers fui bien venus ; Pour tant est ma doleurs graindre Que truis aprés dous amer .
L'ire , par coi m'est faluz Douz samblant , n'a pas faussee Ma volenté , ainz aim plus Ma dame vers moi iree .
Se amours n'i fait vertuz , Qui seur moi s'est esprouvee , Ja son pris n'en iert creüz , Ainz li sera reprouvee Ma loiautez sanz fausser .
Ma dame , a cui sui renduz , A ma joie emprisonee Et le douz samblant repus , Dont ele m'a mort dounee , Se d'amer sui mescreüz .
Qu'ai je dit ! fole pensee ! Se j'estoie rois u dux , Si fust de moi tant amee , N'i devroit ele penser .
Tant est de moi au desus Que je criem qu'el ne m'ocie , Se ne sui ramenteüz D'amours , qui parage oublie .
Bien m'iert li samblanz renduz Et la douce compaignie Dont criem estre deceüz ; Maiz esperance m'afie Tout adés de recouvrer .
Chascun jour sui assaluz D'amor , qui m'a en baillie .
Soie merci , desfenduz Vers li ne me sui je mie .
Bien en doi estre creüz , Quar je l'aim sanz trecherie : Si soie je chier tenus De ma dame , k'ai servie Lonc tanz sanz guerredouner .
Et quant li plaira , merie Iert la painne et retenuz Blondiauz , cui amours desfie , S'ami ne le veut clamer .
L'amour dont sui espris Me semont de chanter , Si chant com hom soupris Ki ne puet amender .
Petit i ai conquis , Mais bien me puis vanter : Se li plaist , j'ai apris A loiaument amer .
A ce sunt mi penser Et seront a touz dis ; Ja nes en quier oster .
La membrance del vis Fres et vermeill et cler A mon cuer en tel mis Que ne l'en puis tourner ; Et se j'ai les mauz quis , Jes doi bien endurer .
Or ai je trop mespris ! Ainz les doi mieuz amer ! Conment que jes comper , N'i ai rienz , ce m'est vis , Fors de merci trouver .
Dex ! pour coi m'ocirroit , Quant ainc ne li menti ? Se ja joianz en soit Li cuers dont je la pri ! Jou l'aim tant et convoit Ke jou quic bien de li Que chascuns ki la voit La doie amer ausi .
Qu'est ce , diex , ke je di ! Ce estre ne porroit : Nus ne l'ameroit si .
Lonc travail sanz esploit M'eüst mort et trahi , Mes mes cuers atendoit Ce pour quoi a servi .
Se por li l'ai destroit , De bon gré l'en merchi .
Je sai bien qu'ele a droit , K'ainc si belle ne vi .
Entre mon cuer et li L'avons fait si a droit C'ainc de riens n'en failli .
Se pitiez ne l'en prent , Je sai qu'a estovoir M'ocirra finement : Ce doi je bien voloir .
Amé ai loiaument , Ce m'i doit bien valoir , S'eürs de grever gent N'eüst si grant pooir .
De granz mauz m'a fait oir , Dont Tristans soffri tant : D'ameir sens decevoir .
Li pluz se plaint d'amours , maiz je n'os dire Qu'ainc a nul jour me vousist empirier .
Se mes voloirs m'aïe a desconfire , Je nel doi pas ma dame reprochier ; Ains voil proier K'ele aliet mon martire , Car je l'aim tant loiaument sanz trichier , De duel morrai se me voi escondire .
Diex ! je fui ja de si grant joie sire , Quant sa biautez la me fist acointier ! Or trai pour li painne , travaill et ire , Et nonpourquant trop i a dous mestier .
Forment l'ai chier , Mais li cors m'en empire .
Diex , qu'ai je dit ! n'en puet pas empirier De li amer , s'ele en veut estre mire .
Maiz je ne sai conment ma joie eslise , Puis que par tout me fait s'amour doloir , Quar je l'aim tant loiaument sanz faintise , Si comme cil qui ne set decevoir ; Greigneur pooir Doit avoir vers franchise Ma loiautez que proier sanz voloir , S'amours est teus comme chascuns la prise .
Amours , de moi est vous il pitiez prise , Qui tant vous ai servie en bon espoir ? Bien deüssiez ma dame avoir aprise Ceste doleur , que me faites avoir ; Autrement , voir , N'iert ja par moi requise ; Se vous par ce ne li faites savoir , Ja ne verrai la fin de mon servise .
Je ne serf pas a mois ne a semainne , Maiz chascun jour , s'il li venist en gré , Si come cil qui amours trait et mainne A son plaisir et a sa volonté .
Mout m'a grevé Longement ceste painne Et ce que j'ai si loiaument amé : De li sui pres , maiz s'amours m'est lontainne .
Puis que Blondiaus fu si en son demainne , A il son cuer maintes fois mercïé Ce qu'ele fu sa joie premerainne .
Je ne di pas qu'il n'ait puis comperé Sa grant biauté Chascun jour a estrainne ; Maiz ce l'en a doucement conforté , C'onques ne vi courtoisie vilainne .
Onques maiz nus hom ne chanta En la maniere que je chant , Ne ja maiz nus ne chantera , Pluz ait d'ire , a mains de samblant .
Et quant ma dame ocis m'avra , Sachiez de voir - a li m'en vant - Que ja maiz nul n'en trouvera , Qui tant l'aint en tout son vivant .
Merci deüst avoir pluz grant De moi , qui ci vois languissant .
Biaus sire dex , s'ele aime ja , Dounez que ce soit moi avant , Quar je sai bien c'onques n'ama , Pour c'en est mes cuers pluz en grant .
Mout a envis i aprendra , Je m'en vois bien apercevant , Quant ele encore sentu n'a Nus des mauz d'amer donc j'ai tant .
Ses clers vis , qu'ele a si rïant , Fait le mien mat , triste et pensant .
Li lons delais d'a li parler Me fait souvent taindre et palir .
Quant g'i sui , ne l'os esguarder , Tant en dout mes ex a partir ; Tant i aimment le sejorneir Qu'il ne s'en sevent revenir , Ne je ne les en puis tourner Pour chastoier de mieuz couvrir , Quar ce dont on a grant desir Fait bien mesure tressaillir .
Tant ait en li a recordeir Biauteit por c'on la doit servir : Se tuit cil ki seivent pairleir Voloient ces taiches gehir , Ne poroient il resconteir Ke en li deüst riens faillir , Fors tant k'il ne l'en veult membreir De son home , ne sovenir ; Ainçois me covandrait languir Tant com li vandrait a plaixir .
Quant je pluz sui en paour de ma vie Et je mains doi par raison estre liés , Lors me semont ma volentez et prie Et fine amours que je soie envoisiez .
S'ele m'ocit , suens en iert li pechiez ; Trop a douz nom pour faire vilenie ; Maiz se je sui par mes iex traveilliez , Dont la vi , Qu'en doi je li Demander fors merci ? Puiz que par moi sui de joie eslongiez , Je ne m'en doi plaindre mie ; Conment qu'aie esté iriez , Doucement sui engigniez .
Amours , mal vi ceus qui vous ont trahie , Quant vous seur moi vostre duel en vengiez ; Et si n'ai pas envers vous desservie Nule chose dont doie estre empiriez .
Mon cuer avez , pieça n'en fui aidiez , Ainz m'a laissié pour vostre compaignie .
Mains , s'i vous plaist , cruelment m'assaiez A ami , Quar ja de mi Ne ferez anemi .
Pour ce vous proi que merci en aiez , Quar se vous avec la vie Que je ai m'i destraigniez , Mal vi biauté sanz pitiez .
Par grant esfort ai la dolour veincue , Qui me quide de ceste amour tourner ; Maiz ne di pas qu'ele en soit recreüe , Que chascun jour ne me vueille grever , Ma douce dame , et pour moi esprouver , Pour qui j'ai si toute autre amour perdue , Si que je n'ai de quoi autrui amer Ne servir .
Ne desservir Ne puis par mal soufrir Que la painne vueille guerredouner , Que je ai pour li eüe ; Ne sai se merci trouver Porrai en son cuer aver .
Nenil , certes , ainz m'iert chiere vendue ; Maiz ne la puis sanz morir achater .
Joie eu de li , si la m'a retolue ; Rienz n'i a mis qu'ele n'en vueille oster , Fors volenté , qu'ele n'en puet jeter , Dont l'amours est en mon cuer descendue , Qu'el m'a leissié pour son cors desirrer .
Si desir Qu'a son plaisir Puisse de li joïr , Quar autrement ne la quier enganer .
Si m'en soit joie rendue Et puisse amours recovrer , Com je di voir sanz fausser .
Onques mais cuers , ne voloirs , ne pensee Envers dame si bien ne se prova ; Maiz je ne sai conment puisse estre amee Cele d'autrui qui son cuer n'amera .
De cel cuer l'aim , qui pour li me laissa ; Et nonpourquant ainc n'i ot dessevree , Qu'entierement avec li me douna Par mon gré .
S'or m'a grevé , C'est par ma volenté : Ja ma dame reprochié ne sera , Et s'en iert espoir blasmee , Maiz nului n'en pesera Tant com moi , quant ce sera .
Chançon , di li que mal vi assamblee Tante biauté com ele me moustra En sa face fresche et encoulouree , Donc li orgueus en son cuer avala , Qui son ami ocirre li fera .
S'amours li laist avoir longue duree , Quar c'est la rienz en cest mont qui pluz a Tost sané Home navré De si douce enferté Comme je sui - bien ait qui me navra ! Tost m'en iert guerredounee La painne , quant li plaira Et pitiez l'en prendera .
Quennes , en Blondel est nee L'amour , qui ja ne faudra , Tant de mal ne li fera .
Qui que soit de joie partis , Je vueill encore que mes chans Soit par tout le mont departis Contre la verdure du tanz , Quar mout ai esté fins amans , N'encore n'en sui repentanz Pour mal , ne ja ne m'en repente .
Ne ja tant com je soie vis Ne serai d'amer recreans , Quar j'en ai la doleur apris , Les angoisses et les ahanz , Pour coi je sui si mal soufranz .
Ha , diex ! com puis estre joianz , Se mes sejours li atalente ! Dame , ainc ne vous seu guerroier , Maiz servir bien a mon pooir ; C'est ce qui me deüst aidier A vostre amour et pluz valoir .
S'il ne vous en deigne chaloir , Nel me faites mie a savoir , Maiz leissiez me amer sanz amie .
Autres ne me puet conseillier , Fors vous , ne faire mon voloir , Ne la doleur assouagier , Que j'ai de vous sanz joie avoir .
Souvent me faites triste et noir : On se puet bien apercevoir Que mestier ai de vostre aïe .
Je ne me puis de vous partir , Et si ne vous tieg ne ne lais ; Ce poise moi , n'en quier mentir , Et mout m'en est bons li delais , Quar pour vous amer fui je fais , Ne ja n'en quier estre desfaiz Pour vous engignier ne deçoivre .
Encore en soit li maus mesfaiz , N'en sui je rienz vers li fourfaiz , S'el me voloit en gré reçoivre .
S'amours veut que mes chans remaigne Et la bele le me desfent , Qui mon cuer angoisse et mahaigne , Je n'en quier maiz avoir talent ; Ainz vueill mieuz qu'ele me destraigne , S'ele voloit estre compaigne De la doleur que pour li sent .
Or li proi que pitiez l'en praigne Et que de moi grever se faigne .
Trop m'aïre et painne souvent , Maiz n'est pas drois que je m'en plaigne , S'amours fait son commandement ; Puiz que li a amer m'enseigne , Bien feroit - maiz ele ne daigne - S'ele m'amoit si loiaument Com si oeill m'en firent l'enseigne .
Certes , ja plus ne li querroie ; Pour tant porroie je guerir De cest mal , qui si affebloie Mon cuer , qui ne la puet haïr , Si m'est bel qu'ele m'i guerroie , Et se je cest mal refusoie , Ja puis ne devroie joïr Des biens donc la doleurs est moie .
A ce c'on sert de cuer et proie , Voit l'en mout pou de bien venir ; Ja diex ne doint que m'en recroie Por mal qui m'en puisse avenir .
Se dous reguars ne m'i faunoie , Li bel oeill que ses cuers m'envoie , S'il ne deçoivent par mentir , Font bien samblant , que je les croie .
Et je si fais ; pluz dous message Ne m'i porroit ele envoier Que ceus qui sunt de son parage Pour ma grant doleur alegier .
Mout en sui liez en mon corage , Et si puiz bien avoir damage , Puiz que si sui en son dangier ; Qu'ausi privé voit on sauvage .
Qui d'amours n'avroit autre guage Que j'ai , s'amast de cuer entier Si com je fais , en grant folage Averoit mis son desirrier .
Blondiaus met son cuer en hostage La u il n'a point de visnage , Fors biau samblant sanz otroier ; Maiz n'i claime point d'iretage .
Se savoient mon tourment Et auques de mon afaire Cil qui demandent conment Je puis tant de chançons faire , Il diroient vraiement Que nus a chanter n'entent Qui mieuz s'en deüst retraire ; Maiz pour ce chant voirement Que je muir pluz doucement .
Trop par me grieve forment Que cele est si debonaire , Qui tant de dolour me rent Ce qu'a tout le mont doit plaire ; Maiz ne me grevast nïent , Se la tres bele au cors gent Me feïst touz ces maus traire ; Maiz ce m'ocit vraiement Qu'el ne set que pour li sent .
Se seüst certeinnement Mon martire et mon contraire Cele por qui je consent Que l'amour me tient et maire , Je croi bien qu'alegement M'envoiast procheinnement ; Quar par droit le deüst faire , Se reguars a escïent De ses biaux iex ne me ment .
Chançons , va isnelement A la bele au cler vïaire , Si li di tant seulement : « Qui de bons est , souëf flaire » .
Ne l'os prïer autrement , Quar trop pensai hautement , Si n'en puis mon cuer retraire .
Et se pitiez ne l'en prent , Blondiaus muert , que pluz n'atent .
Tant ai en chantant proié Que bien peüst maiz remanoir , Puiz que de moi n'a pitié Cele qui bien set mon voloir ; Maiz n'en puis avoir congié , Quar j'ai fine amour otroié , Tant com j'aie sens et force et pooir , Ne laisserai mon chant ne s'amistié .
Conment qu'ele m'ait laissié En ire et en doleur manoir , Doucement m'a engignié , Se je pluz n'en pooie avoir .
Qui que m'en tieigne a trichié , Je di que bien ai emploié , Se ma dame le fait pour moi doloir , Les malz qui pour s'amour m'ont traveillié .
Ja ne quier que nus m'ensaint A issir hors de sa prison ; Ainz vueill bien , s'ele m'ataint Envers li faisant trahison , Que ja de moi ne se claint , Maiz einsinc com or me destraint , Me destraigne sanz avoir guerredon , Ne diex voloir ne li doint qu'ele m'aint .
Douce dame , en vo cuer maint Et en vostre clere façon La joie qui me souffraint ; Et li bien dont j'atent le don , Que vo franchise m'amaint ! Et s'il en vostre cuer remaint , Que je n'aie de vous se doleur non , Dont ne sai je qui a joie me maint .
A mon cors ont assailli Li mal d'amours , si m'ont grevé , C'onques ne m'i desfendi , Ne li cuers , qu'il i ont trouvé .
Dame , or en aiez merci ! Se j'ai fait de moi vostre ami A l'aïde de vostre grant biauté , Ne m'en devez tenir a anemi , C'onques ne le desservi , S'amours me doint ma volenté De vous , qui je serf et pri , S'il vous devoit venir a gré ; Ainz ai tout cest mont guerpi Pour vostre cors , que je mar vi , Se par amours ne me sunt amendé Li mal , qui m'ont de joie departi .
Chançonete , a Quennon di Que Blondiaus a de sa dame chanté , Et si te die pour l'amour de li .
Tant aim et vueill et desir Que ne puis ailleurs penser , Si me fait amours languir Et outre mon cuer chanter .
Tant l'ai amee et servie Que la mort ai deservie , S'a ce me convient faillir , Ke tant me fait desireir .
Mout me delit a servir Amors et a moi grever , Si ne m'en puis repentir Ne ce que j'aim oublïer .
Et se la bele m'oublie , Donc sui je amis sanz amie , Si me convendra soufrir Et son voloir mercïer .
Rienz qui m'aprende a haïr Ne porroie en li trover .
Tantes biautez i remir , Quant la me loist reguarder , Que la mort me samble vie ; Mout i faiz sage folie S'il li deignoit souvenir De moi , qui me muir d'amer .
J'ai veü , pour pluz durer , Mainte bone amour couvrir ; Maiz ne la puet oublïer Cuers , qui aime sanz faillir .
Se la bouche n'est hardie , La couleur nel çoile mie : Tainte li convient porter , Qui bien aime sanz mentir .
Ainc n'oi voloir de fausser Ne corage de trahir , Si me lait diex recouvrer Ceste amour donc je souspir .
Je l'aim pluz que je ne die , Conment qu'ele m'escondie ; Mon cuer ne s'en puet tourner Ne ja ne l'en quier partir .
Blondeaus aime et sert et prie Sa damoiselle goïe , Qu'ele le face esgoïr Et boine novele oïr .