Li secuns liures est de la uie et des miracles del honorable Benoit .
Ici comencent li capitel del secund liure .
I .
Del brisiet tamis et refermeit .
II .
De la uencue temptation de la char .
III .
De l'ampolete de uoire ki rumpit par l'ensenge de la croiz .
IIII .
Del moine de uable pense ki fut remeneiz a salut .
V .
De l'aigue cui il en la haltece del mont fors menat d'une piere .
VI .
Del fer ki del parfont de l'aigue retornat a son manoir .
VII .
De son disciple ki alat sor les aigues de ses piez .
VIII .
Del pain enfait del uenin , ki long fut getteiz parmei lo corbel .
VIIII .
De la grande piere ki fut alegie parmi sa orison .
X .
Del eschernissable esprendement de la coisine .
XI .
Del mort enfanzon del serf de deu , ki fut debrisiez et saneiz .
XII .
Des sers deu ki prisent lo mangier encontre la reule .
XIII .
Del frere Valentinien lo moine alsi com la dessore .
XIIII .
De la faintise lo roi Totile ki fut deprise .
XV .
De la prophetie ki fut faite a cel meisme roi Totile .
XVI .
Des murs del borc de Romme ki furent abatut de turbeilhon .
XVII .
Del clerc deliureit ki auoit lo diable .
XVIII .
De la prophetie del destruisement de Sabie .
XVIIII .
De la flaische ki fut embleie .
XX .
Des napeles prises del serf deu .
XXI .
De l'orgailhouse pense del enfant , ki fut conute par lo saint espir .
XXII .
De dous cenz muis de farine , ki furent troueit deuant la cele el tens de la famine .
XXIII .
De la faiture del monstier Terracinense , ki fut ordineie par uision .
XXIIII .
Des anceles deu ki apres la mort parmei sa oblation furent rendues a communion .
XXV .
Del moine enfanzon cui enseuelit fors gettat la terre .
XXVI .
Del moine ki hainous cel meisme monstier s'en alanz trouat un dragon encontre soi en la uoie .
XXVII .
Del enfant ki fut guariz d'elefantie .
XXVIII .
Des saus ki furent rendut al detteor par miracle .
XXVIIII .
De la phiole de uoire ki fut getteie entre les pieres et nient brisie .
XXX .
Del tonel uuid et raemplit d'oile .
XXXI .
Del moine ki fut deliureiz del diable .
XXXII .
Del uilain loiet , ki fut desloiez de la soule sa ueue .
XXXIII .
Del mort ki fut resusciteiz .
XXXIIII .
Del miracle sainte Scolastike sa seror .
XXXV .
De l'anrme sa seror ueue coment ele astoit del cors eissue .
XXXVI .
Del mund ki fut colgiez deuant ses oez , et de l'anrme Germain lo ueske de la citeit Capuane .
XXXVII .
Ke il escrist la riule des moines .
XXXVIII .
De la prophetie de sa eissue ki fut annuncie az freres .
XXXVIIII .
De la forsenerie de la femme ki fut saneie par sa fosse .
Ici finent li capitel del secund liure .
Ici comencet li secuns liures .
Il fut uns hom d'onorable uie , de grasce Benoiz et par nom , ki portat cuer de uielhar des lo tens de sa enfance .
Quar il trespassanz son eage par constumes , ne donat son corage a nul delit ; mais quant il encor astoit en ceste terre , si despitat ia alsi com sec lo mont auoc sa flor , dont il poist el tens useir franchement .
Ki fut neiz de franche lingie de la contreie Nursie , et a Romme fut doneiz a liberaz estuides de lettres de son pere et de sa mere .
Mais cant il en iceaz ueoit les pluisors aleir parmei les fosses des uisces , si retrast cel piet cui il auoit mis alsi com en l'entreie del mont , par ke il meismes en apres , se alcune chose auenist de sa science , n'alaist trestoz en un grant trebuchement .
Gieres despitiez les estuides des lettres , laissie la maison et les choses de son peire , al soul deu desiranz plaisir , quist l'abit de sainte conuersation .
Dunkes s'en alat sachanment nient sachanz , et sagement nient apris .
Ge n'ai pas apris toz les faiz de cestui , mais poi de choses cui ge raconterai conois racontanz quatre disciples de celui , loist a sauoir Constantin lo mult tres redotable homme , ki uint apres lui el gouernement del monstier , Valentinien alsiment ki par pluisors ans fut dessoure lo monstier Lateranense , et Simplice ki gouernat sa congregation tiers apres lui , Honoreit alsiment ki encor est dessoure la cele de celui , en cui il conuersat promiers .
- Gieres quant iciz , ia laissiez les estuides des lettres , pensat requerre les deserz , sa norrice ki l'ameuet plus estroitement soule lo sewit .
Et quant il astoient uenut al liu ki Effide est diz , et pluisors honestes hommes par cariteit soi detenanz illokes , demoreuent en la glise del bieneurous Perron , Del tamis brisiet et refermeit .
Sa norrice ci deuant dite proiat les uoisines femmes ke l'om li prestast un tamis a purgier frument .
Li queiz tamis laissiez sor la table maluoisousement par auenant auenture brisat , si ke il astoit troueiz partiz en dous parties .
Lo queil manes quant trouat repairanz la norrice de celui , si comenzat mult durement a ploreir , car lo uaissel cui ele presteit auoit pris ueoit ele brisiet .
Mais Benoiz li religious enfes et pius , quant il ueoit sa norrice ploreir , il eut compassion de sa dolor , si prist auoc soi ambedous les parties del brisiet tamis , et a larmes soi donat en orison .
Li queiz soi sus leuanz de l'orison trouat lo uaissel deleiz soi ensi sain , ke nules traces de la brisure ne porent pas en lui estre troueies .
Et manes confortat sa norrice dulcement , se li rendit sain lo tamis , cui il brisiet auoit pris .
La queile chose fut conue de trestoz en icel liu , et haute en si grande merueilhe , ke li maneor de cel liu pendirent cel meisme tamis en l'entreie de la glise , par ke cil ki astoient present et cil ki deuoient uenir trestot conistroient , de com grande perfection Benoiz li enfes ot comencie la grasce de conuersation .
Li queiz tamis fut illoc par pluisors ans deuant les oez de toz , et ioskes a ces tens des Lumbars pendit sor les huisses de la glise .
Mais Benoiz plus desiranz soffrir les maz del mont ke les los , por deu estre lasseiz de traualz ke par les bienuoloirs de ceste uie estre sorleueiz , il fuianz sa norrice repunsement , requist un secreit d'un desert liu a cui est nons Sublacus , li queiz lius estanz pres uint leues del borc de Romme gettet fors froides aigues et parueables .
La queile ilokes loist a sauoir li habundance des aigues soi colt promiers en un estendut bruec , mais al derrains est deriueie en un fluet .
Al queil liu cant il fuianz s'en aloit , uns moines Romains par nom le trouat alant , se li demandat u il iroit .
Cui desier cant il auoit conut , et il lo tint secreit et donat aiue , et il li donat l'abit de sainte conuersation , et si ministrat a lui en combien il liut .
Mais li hom deu paruenanz a cel meisme liu donat soi en une mult estroite fosse , et si meist par trois ans nient conuz az hommes estre al moine Romain .
Li queiz loist a sauoir Romains uiuoit nient lonz en un monstier desoz la reule del peire Deudoneit .
Mais il embloit les houres piement az oez de cel meisme peire , et lo pain cui il a soi pout sostraire a mangier , celui portoit Benoit par certains iors .
Et a cele fosse ne fut pas uoie de la cele Romain , quar une halte roche dessoure aparissoit .
Mais Romains de cele meisme roche en une mult longe corde loiet lo pain soloit metre .
En la queile corde il entreteissit alsiment a une hart une petite clokete , par ke al son de la clokete conistroit li hom deu , quant Romains li donast del pain , cui il eissanz prenderoit .
Mais li anciens anemis portanz enuie a la cariteit del un , a la refection del altre , quant il en un ior uit metre lo pain , si gettat une piere et brisat la clokete .
Nequedent Romains ne cessat pas de ministreir par mesures couenables .
Mais cant ia li tot poissanz deus et Romain uoloit cesseir de son trauailh , et mostreir la uie Benoit en exemple az hommes , ke la luserne mise sor lo chandeleir renderoit clarteit , par k'ele luiroit a toz ceaz ki sont en la maison deu : a un preste ki lonz manoit , ki en la feste de la paske auoit a soi appareilhie la refection , a lui deniat li sires aparoir par uision disanz : Tu apareilhes a toi delices , et mes sers en icel liu est cruciez de fain .
Ki soi leuat enhelement , et en cele meisme sollempniteit de la paske alat al liu auoc les mangiers cui il auoit a soi appareilhiez , et si quist l'omme de deu par les falises des monz , par les caueies des uaz , par les fosses des terres , si lo trouat en une fosse atapir .
Et quant il faite l'orison benissant lo tot poissant deu seissent ensemble , apres les duz parlemenz de uie cil ki astoit uenuz li prestes , il dist : Lieue sus , prendons mangier , car hui est la paske .
A cui respondit li hom de deu disanz : Ge sai ke paske est , car ge deserui toi ueoir .
Quar il mis lonz des hommes ne sauoit que en cel meisme ior astoit la pascale sollempniteiz .
Mais li honorables prestes de rechief affermoit disanz : Veritablement hui est li pascaz iors de la resurrection del sanior ; a toi ne couient pas abstenir , quar et ge sui poruec enuoiez , par ke nos ensemble prendons les dones del tot poissant sanior .
Gieres benistrent il deu , si prisent mangier .
Et ensi paremplie la refection et lo parlement , li prestes s'en ralat a la glise .
En icel meisme tens alsiment lo trouerent et pastor atapissant en la fosse .
Lo queil cant il uirent entre les boissons estre uestut de peaz , sel creirent estre alcune beste .
Mais il conissant lo seriant de deu , li pluisor d'eaz furent mueit a la grasce de pieteit de la bestial pense .
Gieres ses nons fut conuz par les uoisins lius .
Et fait est ke des icel tens comenzat estre frequenteiz d'eaz pluisors .
Et quant il porterent a lui les mangiers del cors , si reporterent en lur piz de sa boche les mangiers de uie .
De la temptation de la char .
Mais par un ior quant il astoit souz , si fut presenz li tempteires .
Quar uns noirs oiseaz et petiz ki del pople est apeleiz merle , comenzat a uoleir entor sa face , et engressement enchalcier a son uiaire , si k'ele poist estre prise de sa main , se li sainz hom la uolsist tenir .
Mais cant il ot doneit l'ensenge de la croiz , si s'en ralat li oiseaz .
Et si grande temptations de la char sewit , quant cil meismes oiseaz s'en fut aleiz , com grande li hom deu n'ot unkes esproueit .
Quar il auoit ueut iadiz une femme , cui li malignes espirs remenat deuant ses oez , et de si grand fou ensprist lo corage del serf deu en la bealteit de celei , ke la flamme del amor a poines soi prendoit en son piz , et ke il uencuz del delit ia penseuet pres a laissier l'eremitage .
Quant il sodainement regardeiz de la souraine grasce retornat a soi meisme , et il regardanz la deleiz croistre spes boissons d'urties et de roinsses trast fors son uestiment , et soi nud gettat en iceaz aguilhons des espines et es esprendemenz des urties .
Et la longement tornoiez eissit fors par tot son cors plaiez , et par les plaies de son cuir menat fors par son cors la plaie de sa pense , car il trast lo delit en dolor .
Et quant il bien par la poine ardoit defors , si estinst ce ke il nient loisablement ardoit dedenz .
Et ensi uenkit lo pechiet , car il muat l'ensprendement .
Del queil loist a sauoir tens , alsi com il en apres disoit az disciples , ensi fut en lui donteie la temptations del delit , ke il ne sentoit pas en soi alcune teile chose .
En apres comencierent ia li pluisor a deguerpir lo mont et hasteir a sa maisterie .
Quar il frans del uisce de temptation , par droiture ia fut faiz maistres des uertuz .
De ce est et ke par Moysen est comandeit en l'Exodo , ke li Leuite doiuent ministreir de uint et cinc ans et dessoure , mais del cincantisme an soient il fait garde des uaisseaz .
Pirres .
Ia certes li entendemenz del dit tesmoin entreluist a moi ke ke soit , mais nekedent ge demande ce estre espons plus engueilment .
Gregoires .
Cleire chose est , Pieres , ke la temptations bolt en la iuuente , mais del cincantisme an refroidet la chalors del cors .
Et li saint uaissel , ce sont les penses des feoz .
Gieres li ellit cant il encor sont en la temptation , si lur est mestiers desoz estre et seruir et ke il soient lasseit par seruises et par traualz .
Mais quant ia paisieble lo eage de la pense li chalres de temptation s'en serat aleiz , dunkes sont il garde des uaisseaz , car il deuinent maistre des anrmes .
Pirres .
Gel regehis , il moi plaist ce ke tu dis .
Mais par tant ke tu les closes choses del dit tesmoin as defermeit , ge toi proi , ke tu doiues parcurre les choses cui tu as comencies de la uie del iuste .
De l'ampolete de uoire .
Gregoires .
Gieres quant s'en fut aleie la temptations , li hom de deu alsi com spines fors getteies de la enhaneie terre , del bleif des uertuz donat fruit plus portablement .
Gieres ses nons astoit honoreiz de la loenge de grande conuersation .
Mais nient lonz astoit uns monstiers , de cui congregation li peires astoit morz , et tote l'assembleie del monstier uint a cel meisme honorable Benoit , et si proiat de grandes proieres ke il deuroit estre dessoure eaz .
Ki longement lo respitat en denoiant , si deuant dist nient pooir couenir az siens et az constumes de cez freres .
Mais a la fie uencuz de lur proieres i donat assenz .
Et quant en cel monstier astoit tenue la garde de reguleir uie , et a nului ne loisoit soi fleckir de la uoie de la conuersation par nient loisables faiz en destre et en senestre partie alsi com anzois , li receut frere derueiement forsenant soi meismes comencierent anzois accuseir , ke il l'auoient demandeit a soi dessoure estre .
Cui loist a sauoir torture soi hortoit en la reule de sa droiture .
Et quant il ueoient desoz lui nient loisoir a soi les choses nient loisables , et auoient duel soi laissier les aconstumeies choses et dure chose astoit , ke il en lur uiez pense astoient destraint penseir noueles choses , alsi com az maluaises constumes toz tens est pesanz la uie des bons , il soi penerent de traitier alcune chose de sa mort ; ki entrerent en conseil , si mellerent uenin auoc uin .
Et quant cil uaisseaz de uoire en cui astoit hauz cil morteiz boiures solunc la constume astoit offerz al seant peire del monstier a benir , Benoiz par estendue main donat l'ensenge de la croiz , et li uaisseaz ki lonz astoit tenuz rumpit de cele meisme ensenge .
Et ensi fut brisiez , alsi com il eust doneit une piere en cel uaissel de mort por l'ensenge .
Enhelement entendit li hom de deu , ke il auoit lo boire de la mort , ki ne pout pas porteir l'ensenge de uie .
Et manes soi leuat , et par plaisible uiaire , par paisible pense apelat ensemble les freres , si les apparlat disanz : Frere , li tot poissanz deus ait mercit de uos ; por coi uolsistes uos en moi faire teiz choses ? Nel dis ge dunkes de promiers , ke ne conuenroit pas a mes constumes et az uostres ? Aleiz , et solunc uoz constumes quereiz a uos un pere , car moi ne poeiz uos pas auoir apres cez choses .
Dunkes soi repairat al liu de la solteit cui il auoit laissie , et souz es oez del sourain esgardeor meist auoc soi .
Pirres .
Ge entent moins ouertement ke ce soit : il meist auoc soi .
Gregoires .
Se li sainz hom uolsist destrainz longement soffrir ceaz ki conspireuent d'un corage encontre soi et loinz dissemblanz a sa conuersation , estre se puet il trespassaist l'us de sa uigor et la mesure de sa paisibleteit , et il declinast l'oelh de sa pense de la lumiere de contemplation .
Et quant il par cascun ior en lur amendise lasseiz moins eust cure de ses choses , estre se puet et il laissast soi , et iceaz ne troueroit mie .
Quar quantes fies par lo mouement de la pense trop sumes meneit defors nos meismes , et nos sumes et auoc nos ne sumes nos mie , quar nient ueant nos meismes , par altres choses uaions .
Disons nos dunkes celui auoir esteit auoc soi , ki s'en alat en une lointaine contreie , ki deguastat la parzon cui il auoit prise , ki aerst en cele contreie a un des citains , ki paut les pors les queiz il uerroit mangier les leguns et si auroit fain ? Li queiz nekedent quant il en apres comenzat a penseir les biens cui il perdit , si est escrit de lui : Il retorneiz en soi dist : Quant lowiz en la maison de mon pere sont raemplit de pains ! Gieres se il astoit auoc soi , dont repairat il a soi ? Por ice ai ge dit cest honorable baron auoir meis auoc soi , car il toz tens porueuz en sa garde , deuant les oez de son faiteor toz tens soi regardanz , toz tens soi porpensanz , defors soi ne depuliat mie l'oelh de sa pense .
Pirres .
Ke est ce dunkes , ke de Perron l'apostele est escrit , quant il par l'angele fut fors meneiz de le cartre , ke il a soi retorneiz dist : Or sai ge uoirement , ke li sires at enuoiet son angele , si moi deliurat de la main d'Erode , et de tote l'atente del pople des Iuis ? Gregoires .
Par dous manieres , Pirres , sumes nos meneit defors nos ; car u par lo glacement de la pense alons nos desoz nos meismes , u par la grasce de contemplation sumes nos leueit dessoure nos meismes .
Poruec icil ki paut les pors par la uaableteit de la pense et d'ordure chait desoz soi meismes , mais iciz cui li angeles desloiat et rauit sa pense en extasi , uoirement il fut defors soi , mais dessoure soi .
Gieres li uns et li altres repairat a soi , quant et icil del error de l'oeure soi colhit a son cuer , et icil de la haltece de contemplation a ce repairat ke il par commun entendement et anzois fut .
Gieres li honorables Benoiz en cele solteit meist auoc soi , en combien il soi gardat deuenz les closures de sa pense .
Quar quantes fies li ardors de contemplation lo rauit en halt , dunkes soi laissat senz dotance desoz soi .
Pirres .
Il moi plaist ce ke tu dis .
Mais ge te proi ke tu respondes , se il deut laissier les freres , les queiz il prist une fie .
Gregoires .
Alsi com ge aesme , Pieres , la doit l'om d'engueil corage porteir les maluais auneiz , u alcun bon sont troueit ki soient aidiet .
Quar la u en totes manieres defalt li fruiz des bons , la est faiz a la fie li trauaz des maluais oisous , pluisemes se de uoisin i at ochisons , ki puent porteir a deu miedre fruit .
Gieres li sainz hom por cui gardeir istroit , ki trestoz les uit d'un corage soi parsiwanz ? Et souentes foiz est fait el corage des parfiz ce ke ne fait pas a trespasseir par silence , car cant il esgardent lur trauailh estre senz fruit , si s'en uont en un altre liu al trauailh auoc fruit .
De ce est ke et cil nobles preechieres , ki conuoitet estre desloiez et estre auoc Crist , a cui uiure est Cristus et morir gaains , ki les batailhes des passions nient soulement il desiret , mais a soffrir icez et les altres ensprent : en Damais quant il eut sofferte persecution par ke il poist eschapeir , il quist lo mur , lo fun , et la corbilhe , et soi uolt estre ius laissiet repunsement .
Disons nos dunkes Paulum auoir cremut la mort , cui il meismes tesmonget por l'amor de Ihesu soi desireir ? Mais cant il en cel meisme liu ueoit a soi estre menor fruit et grief trauailh , si soi gardat en altre liu a trauailh auoc fruit .
Quar li forz combateres de deu ne uolt pas estre tenuz deuenz les enclostres , il quist lo champ de la batailhe .
De ce est ke et ciz meismes honorables Benoiz , se tu uolentiers l'os , plus tost lo conois , ke il uiz laissat ceaz ki ne porent pas estre apris , ki resuscitat les pluisors de la mort de l'anrme en altres lius .
Pirres .
Ensi est com tu ensenges , et la manifestations desclarcist et li parleirs couenables tesmoins .
Mais ge te proi , ke repaires al ordene de la narration de la uie de si grant pere .
Gregoires .
Quant li sainz hom longement en cele meisme solteit creissoit en halt par uertuz et par signes , li pluisor de lui en cel meisme liu al seruise del tot poissant deu sont assembleit , si ke il iloc edifiat doze monstiers a l'aiue del tot poissant Ihesu Crist nostre sanior , es queiz il astalat doze moines establiz les peres .
Mais un poi en retint auoc soi , les queiz il iuiat encor en la sue presence plus couenablement estre apris .
Dunkes comencierent alsiment a lui curre li noble et li religious del borc de Romme , et doneir lur filz a lui , por norrir al tot poissant sanior .
Dunkes alsiment de bone sperance lur esclates Eutitius donat Maurum , Tertullus li patrices donat Placidum .
Des queiz Maurus li plus iouenes par tant ke il ualoit de bones constumes , si comenzat estre aidieres de son maistre ; mais Placidus portoit encor les enfantins ans de bone enfance .
Del moine ki ne pot pas esteir en l'orison del sanior .
Mais en un de ceaz monstiers les queiz il auoit fait enuiron d'une part et d'altre , si astoit uns moines , ki ne pout pas esteir a l'orison , mais manes ke li frere soi furent abaissiet al estuide de l'orison , il eissit fors , et de uable pense faisoit alcunes choses terrienes et trespassables .
Et quant il souentes foiz astoit somons de son abeit , si fut meneiz al homme de deu .
Li queiz meismes alsiment sa folie durement chosat , et il retorneiz al monstier auisonkes par dous iors tenoit la somonte del homme deu ; quar en tierc ior a son propre usage retorneiz , comenzat a uaier el tens de l'orison .
La queile chose quant fut nuncie al serf deu del pere de cel meisme monstier cui il auoit establit , dunkes dist il : Ge uieng et par moi meismes l'amenderai .
Et quant li hom de deu astoit uenuz a cel meisme monstier , et quant a houre stablie apres fineie la psalmodie li frere soi donassent en orison , dunkes uit il ke cel meisme moine ki ne pout pas remanoir en orison , uns noirs enfezons lo traoit fors par la fringe de son uestiment .
Dunkes dist il secreiement a cel meisme peire del monstier Pompeien par nom , et a Maure lo seriant de deu : Ne ueeiz uos dunkes ke ce est ki cest moine trait la fors ? Li queil respondant dissent : Non .
Az queiz il dist : Orons par ke et uos lo uoiez , cui ciz moines siut .
Et quant par dous iors orent oreit , Maurus li moines lo uit , mais Pompeianus li peires de cel meisme monstier nel pout pas ueoir .
Gieres par un altre ior quant l'orisons astoit fineie , li hom deu eissit fors del oratoire , si trouat lo moine stant defors , lo queil il ferit d'une uerge por l'auogleteit de son cuer .
Li queiz moines des icel ior ne soffrit nient d'enhortement en auant mais del noir enfanzon .
Et ensi li anciens anemis n'osat pas auoir sengerie en la pense de celui , alsi com il meismes fust feruz del colp .
De l'aigue ki fut fors meneie de la roche .
Mais de ceaz monstiers cui il auoit fait en cel meisme liu astoient li troi en halt es roches del mont , et mult trauilhouse chose astoit az freres toz tens al bruec descendre , par ke il deussent puisier de l'aigue , maement ke del pendant leiz del mont astoit gries periz az descendanz en cremor .
Dunkes assembleit li freire de ceaz meismes trois monstiers uinrent al seriant de deu Benoit , si dissent : Traueilhouse chose nos est par cascun ior descendre por aigue ioskes al bruec , et poruec est mestiers les monstiers mueir de cel meisme liu .
Les queiz dulcement conforteiz laissat aleir , et en cele meisme nuit auoc un petit enfanzon ki out nom Placidus , de cui ge fis ci dessore ramenbrance , montat la roche de cel meisme mont , et la orat longement .
Et parfineie l'orison , en cel meisme liu mist trois pieres por ensenge , et si repairat a son monstier nient sachant trestoz ilokes .
Et quant en l'altre ior furent repairiet a lui li deuant dit frere por la besonge d'aigue , dunkes dist il : Aleiz , et cele roche en cui uos trouereiz trois pieres mises l'une sor l'altre , celei caueiz un petit .
Quar li tot poissanz deus puet ameneir aigue meismes en cele haltece del mont , par ke il uos denget tolir lo trauailh de si grande uoie .
Ki s'en alerent , et la roche del mont cui Benoiz auoit deuant dite troueirent ia suant .
Et quant il orent fait en cele roche un caueit liu , manes fut raempliz d'aigue , la queile corut tant suffianment , k'ele ioskes a or fluist plantiuousement , et soi deriuet az plus basses choses de cele haltece del mont .
Del fer ki de l'aigue retornat al manoir .
A un altre tens alsiment uns Gothes poures d'espir uint a conuersion , cui li hom de deu Benoiz receut mult uolentiers .
Et par un ior li comandat a doneir un ferement , ki est apeleiz falcastres par la semblance d'une faz , par ke il d'un liu talheroit ius les roinsses , par tant ke ilokes deuroit estre faiz uns cortiz .
Et cil lius cui li Gothes auoit pris a nettoier gisoit sor meisme la riue del bruec .
Et quant icil Gothes talhieuet la spessece des roinsses par l'esforcement de tote sa uertut , li fers sailhanz fors del manoir chait el bruec .
En quel liu loist a sauoir astoit si grande parfundece des aigues , ke ia n'astoit pas alcune sperance de requerre lo ferrement .
Gieres quant il auoit perdut lo fer , si corut tremblanz a Mor lo moine , si nunzat lo damaige , cui il auoit fait , et si fist penance de sa culpe .
La queile chose alsiment Mors li moines manes out cure d'ensengier al seriant de deu Benoit .
Dunkes li hom del sanior Benoiz cez choses oanz uint al bruec .
Et il prist de la main del Gothe lo manoir , sel mist el bruec et manes repairat li fers del parfont , et si entrat el manoir .
Li queiz manes rendit lo ferement al Gothe disanz : Voi , labore , et ne soies pas contristeiz .
Del disciple de cest meisme bieneurous Benoit .
Mais a un ior quant ciz meismes honorables Benoiz astisoit en la cele , li dessoure diz enfes Placidus li moines del saint homme eissit fors por puisier aigue del lai .
Li queiz lo uaissel cui il tenoit en l'aigue maluoisousement abaissanz , il meismes sewit alsiment encheant .
Lo queil manes rauit li unde , si lo trast dedenz pres el curs d'une saete .
Et li hom de deu estisanz deuenz la cele ceste chose conut enhelement , si uochat Mor hastiuement disanz : Frere Mor , cur , car cil enfes ki s'en alat a puisier l'aigue , il est chauz el lai , et ia li unde lo trait lonz .
Merueilhouse est ceste chose et apres Perron l'apostele nient useie .
Quar cant il ot demandeie beneizon et prise , al comant de son peire enhelement s'en alat Mors , et ioskes a cel liu u li enfes astoit de l'unde meneiz par terre soi quidanz aleir corut sor l'aigue , si tint l'enfant par les cheuiaz , et si repairat par rauissable curs .
Li queiz manes ke il atochat la terre , a soi retorneiz regardat apres son dos , et si conut ke il auoit corut sor les aigues , et ke il ne pot pas presumir ke fait seroit , il meruilhiez cremit lo fait .
Il soi retornat a son pere , si racontat la chose ki faite astoit .
Et li honorables hom Benoiz comenzat ceste chose a raconteir nient a ses desertes , mais a l'obedience de celui .
Mais la encontre Mors disoit ce estre fait por soul lo sien comant , et soi nient estre sachable en icele uertut cui il eust faite nient sachanz .
Mais en ceste amiable tenzon d'entrechaniable humiliteit uient li enfes iugieres ki fut deliureiz .
Quar il disoit : Quant ge astoie traiz de l'aigue , dunkes ui ge les peaz de mon abeit sor mon chief , et si regardai lui meisme moi fors meneir de l'aigue .
Pirres .
Mult grandes sont les choses cui tu racontes , et si aideront a la edification des pluisors .
Mais ge les miracles del bon homme tant com ge plus les boif , tant les soele ge plus .
Del pain ki fut enfaiz del uenin .
Gregoires .
Quant ia cil meisme liu en l'amor de nostre sanior Ihesu Crist lonz et leit furent eschalfeit , et li pluisor deguerpissoient la seculeir uie , et lo chief del cuer dontoient desoz lo sueif iou de nostre rachateor , alsi com est constume des maluais auoir enuie az altres del bien de uertut cui il ne desirent mie : li prestes de la uoisine glise Florences par nom , li aiouz de cest Florence nostre diakene , il feruz de la malice del ancien anemi , il comenzat porteir enuie az estuides del saint homme et detraire a sa conuersation et apaisenteir ceaz cui il pout de la uisitation de celui .
Et quant il ueoit , ke il ne pout pas encontre aleir a ses esploiz , et croistre la renomeie de sa conuersation , et les pluisors al estaige de mieldre uie estre uochiez senz entrelaissement et par meisme lo los de sa renomeie : il enspris miez et miez des failes d'enuie pires astoit faiz ; car il desiroit auoir la loenge de la conuersation de celui , mais il ne uoloit pas auoir la loable uie .
Ki auogleiz par les tenebres de cele meisme enuie , fut parmeneiz ioskes a ce , ke il enuoiat al serf del tot poissant sanior un pain ki fut enfaiz de uenin , alsi com por benizon .
Lo queil receut li hom deu a faisement de grasces , mais lui n'atapissoit pas queile pestilence el pain astoit repunse .
Mais a l'ore de sa refection uns corbeaz auoit aconstumeit uenir de la uoisine selue , et pain prendre de sa main .
Li queiz cant astoit uenuz solunc la constume cui il soloit , dunkes gettat li hom de deu lo pain cui li prestes auoit enuoiet deuant lo corbel , se li comandat disanz : El nom de Ihesu Crist nostre sanior , prent cest pain , et si lo gete en iteil liu , u il de nul homme ne puist estre troueiz .
Dunkes li corbeaz ouerte sa boche espandues ses eiles entor cel meisme pain comenzat a curre et crociteir alsi com il desist ouertement , et soi uoloir obeir , et nekedent les comanz nient pooir aemplir .
A cui li hom de deu lo pares et lo pares comandat disanz : Lieue , lieue segurs , et la lo gette u hom nel puist pas troueir .
Lo queil longement atarianz a la pardefin morst li corbeaz , il lo leuat , et si s'en alat .
Et apres lo spaze de trois hores repairat , cant il ot ius geteit lo pain , et de la main del homme deu prist il pain cui il auoit acconstumeit .
Mais li honorables peres ueanz contre sa uie ardoir lo corage del prouoire , il ot plus grant duel de lui ke de soi .
Mais li deuant diz Florentius , par tant ke il ne pot pas ocire lo cors del maistre , il soi ensprist a ocire les anrmes des disciples , ensi ke il el cortil de la cele en cui Benoiz astoit enuoiat deuant lur oez set nues meschines , les queiles deuant eaz a soi entrechaniablement tenant les mains , et mult longement iouant , enflammeroient lur penses a la peruersiteit de couise .
La queile chose li sainz hom regardanz , et lo chaement cremanz encor az plus tenres disciples , et parpensanz ceste chose estre faite por la sue soule persecution , il donat liu a l'enuie , si ordinat toz les oratoires cui il auoit fait desoz establiz prouoz aioinz les freres , et pris auoc soi poi de moines muat l'abitation del liu .
Et manes ke li hom deu humlement destornat ses haenges , si lo ferit li tot poissanz deus espowentablement .
Quar quant li deuant diz prestes estanz el solier conissoit Benoit auoir en uoies aleit , et si s'esioissoit , parmanant nient moblement tote la oure de la maison , cil meismes soliers en cui il esteuet , chait et detriulanz l'anemi de Benoit estinst .
La queile chose li disciples del homme deu Mors par nom manes al honorable pere Benoit , ki encor astoit a poines dis mile pas ensus de cel meisme liu , quidat ke hom la deust nuncier disant : Retorne toi , car li prestes ki toi persiwoit il est estinz .
La queile chose oanz li hom de deu Benoiz , soi donat en griez guaemenz , u par tant ke li anemis fut morz , u par tant ke li disciples fut esioiz de la mort del enemi .
De la queile chose auint , ke il enioinst penance a cel meisme disciple , par ke il iteiz choses mandanz presumat auoir ioie de la mort de son anemi .
Pirres .
Mult meruilhouses sont et mult font a meruilhier les choses cui tu dis .
Quar en l'aigue fors meneie de la pirre Moysen , el fer ki del parfont de l'aigue repairat Helyseu , en la uoie de l'aigue Perron , en l'obedience del corbel Helye , el plorement de la mort son enemi Dauid ge uoi et si parpoise ciz hom fut plains del espir de cez toz .
Gregoires .
Pieres , li hom del sanior Benoiz il out l'espir d'un soul , ki par l'otroie grasce de nostre rachateor aemplit les cuers de toz les elliz , de cui dist Iohans : Vraie lumiere astoit , ki enluminet tot l'omme uenant en icest mont .
De cui de rechief est escrit : De sa planteit auons nos tot pris .
Quar li saint homme de deu , il porent auoir del sanior les uertuz , nient auoc az altres doneir .
Mais icil donat les ensenges de uertut az sugez , ki promist az anemis , ke il donroit l'ensenge Ione , ke il deniat deuant les orgailhous morir , deuant les humles releueir , par ke cil uerroient ke il despiteroient , et icist ke il amant deuoient ameir .
Del queil mystere auint , ke quant li orgailhous uoient lo despit de la mort , li humle regarderoient encontre la mort la gloire de poesteit .
Pirres .
Ge te proi ke tu faces conoistre apres cez choses , a queiz lius s'en alat li sainz hom , u se il demostrat en iceaz alcunes uertuz .
Gregoires .
Li sainz hom a altres lius s'en alanz muat lo liu , nient l'anemi .
Quar en tant soffrit en apres plus gries batailhes , en combien il trouat encontre soi ouertement combatant meisme lo maistre de malice .
Quar li casteaz ki est diz Cassins , il est mis el leiz d'un halt mont , li queiz loist a sauoir monz par estendut saim rezoit cest meisme castel , mais par trois mile pas soi drezanz en halt , sa haltece tent alsi com az airs ; u fut uns tres uiez monstiers , el queil par la constume des anciens paiens Apollo del fol pople des uilains astoit cultiueiz .
Enuiron d'une part et d'altre alsiment el cultiuement des diables astoient cregut li bois , es queiz encor en icel meisme tens la forseneie multiteiz des mescreanz astoit entendue az escomengiez sacrefices .
Gieres la paruenanz li hom de deu detriulat l'ydle , il destruist l'alteil , il ensprist les bois , et en cel meisme temple d'Apollion fist il l'oratoire saint Martin , et u li alteiz fut de cel meisme Apollion , la fist il l'oratoire saint Iohan , et il uochat a la foid la multitudine ki demoreuet enuiron d'une part et d'altre par continueie predication .
Mais li anciens anemis taisieblement cez choses nient soffranz , nient repunsement u par songe , mais par aperte uision soi aportat az oez de cel meisme pere , et de granz criors plaindoit soi soffrir force , si ke les uoiz de celui oirent auoc li frere , ia soit ke sa ymagene ne ueissent mie .
Quar alsi com li honorables peres disoit a ses disciples , cil meismes anciens anemis apparissoit a ses corporeiz oez tres noirs et enspris , ki astoit ueuz en lui forseneir par boche et par flammanz oez .
Mais les choses cui il ia disoit oirent il trestot , quar promiers l'apeloit il par son nom .
A cui cant li hom deu ne respondoit mie , dunkes rumpit fors manes a ses laidenges .
Quar quant il crioit disanz : Benoiz , Benoiz , et il ueoit celui en nule maniere nient respondre a soi , enhelement ioinst apres : Maloiz , nient Benoiz ! queile chose as tu auoc moi ? por coi parsius tu moi ? Mais ia or doit om demandeir noueles batailhes del ancien anemi encontre lo seriant de deu , a cui uoirement il fist batailhe uoilhanz , mais okisons de uictoire ministrat nient uolentrius .
De la grande pirre alegie .
Par un ior quant li frere faisoient les habitacles de cele meisme cele , dunkes gisoit une piere en mei cui il proposerent leueir el edifice .
Et quant il dui u il troi ne porent celei mouoir , dunkes i furent ioint auoc li pluisor .
Mais ele remeist ensi nient moble , alsi com ele par racines tenist en terre , par ke ouertement seroit doneit a entendre , ke meismes li anciens anemis seoit sor celei , cui les mains de tanz hommes ne porent pas mouoir .
Gieres quant faite fut la malaisibleteiz , dunkes fut enuoiet al homme deu , par ke il uenroit , et en orant boteroit arier l'anemi , par tant ke il poissent leueir la piere .
Ki manes ke il uint , il faisanz l'orison donat la benizon , et la pierre fut leueie de tante enheleteit , alsi com ele n'eust anzois nul fais .
Del eschernissable esprendement de la coisine .
Dunkes plout el regard del homme deu , ke il foissent la terre en cel meisme liu .
La queile quant en foant tresperzarent plus parfont , dunkes trouerent iloc li frere un ydle d'arain .
Li queiz cant par auenture a houre fut getteiz en la coisine , sodainement li fous eissir fut ueuz , et es oez de toz les moines demostrat , ke toz li edifices de cele meisme coisine astoit deguasteiz .
Et quant il en gettant l'aigue et alsi com en estindant lo fou frinteiuent , li hom del sanior boteiz de cele meisme frinte i uint .
Li queiz ueanz cel meisme fou estre es oez des freres , mais nient estre es siens , manes flechat lo chief en orison et il uochat ceaz freres cui trouat estre escherniz de fou fantasial , si les somunst ke il ensengnaissent lur oez , par ke il uerroient cel edifice de la coisine sain esteir et ne uerroient pas les flammes cui auoit faintes li anciens anemis .
Del enfanzon del serf de deu ki fut morz et debrisiez et saneiz .
Lo pares quant li frere edifioient un poi halte la paroit , car la chose lo demandat ensi , dunkes demorat li hom deu en estuide d'orison deuenz les closures de sa cele .
A cui apparut li anciens anemis eschernissanz , et si enseniat ke il iroit az freres laboranz .
La queile chose li hom de deu par un message mult enhelement enseniat az freres disanz : Frere , demeneiz uos uisousement , car li malignes espirs en ceste hore uint a uos .
Cil ki racontat la chose ki mandeie fut a poines acomplit les paroles , et li malignes espirs getat ius cele meisme paroit cui hom faisoit , et un moine enfanzon lo filh d'un homme de la curt apressanz de son trebuchement detriulat .
Dunkes furent il tot contristeit et durement afflit , nient por lo damage de la paroit , mais por lo detriulement del frere .
La queile chose enhelement a grief plorement studoierent nuncier al honorable peire Benoit .
Dunkes comandat cil meismes peires , ke l'om portaist lo deschireit enfant a soi .
Lo queil il ne porent pas porteir , se en un sac non ; car les pieres de la paroit ki chait nient solement ses menbres , mais encor ses osses auoient detriuleit .
Et li hom deu manes lo comandat geteir en sa cele en un plyace en cui il soloit oreir , ki del pople est apeleiz nate .
Et cant il ot les freres mis fors , si clost la cele .
Ki giut en orison plus enchalzanment ke il ne soloit .
Veeiz ci merueilhouse chose ! En cele meisme hore l'enfant halegre et uailhant com anzois enuoiat lo pares a cel meisme labor , par ke il alsiment parferoit auoc les freres lo paroit , de cui mort li anciens anemis soi creit laidengier Benoit .
- Mais entre cez choses comenzat li hom deu alsiment ualoir d'espir de prophetie , deuant dire les choses ki astoient a uenir , a ceaz ki astoient present nuncier les choses ki n'astoient pas presenz .
Des sers deu ki prisent mangier encontre la reule .
Quar il astoit constume en la cele , ke quantes foiz li frere eissoient fors por alcun respeus , ke il ne prenderoient mie mangier et boiure defors la cele .
Et quant ice del us de la riule soniousement astoit gardeit , par un ior eissirent fors li frere por un respeus , el queil il furent destraint demoreir a plus tardiwe hore .
Li queil sauoient la deleiz manoir une religiose femme , cui habitacle il entrerent et si prisent mangier .
Et quant il ia plus tard astoient repairiet a la cele , solunc la constume demanderent la benizon del pere .
Les queilz il demandat enhelement disanz : V maniastes uos ? Li queil respondirent disant : En nul liu .
Az queiz il dist : Por coi menteiz uos ensi ? N'entrastes uos dunkes la maison de cele femme ? Ne preistes uos dunkes cez mangiers et iceaz ? Ne beustes uos dunkes tant de hanaz ? Et quant li honorables peres lur disoit et l'osteil de la femme , et les manieres des mangieres , et lo conte des boires , il reconissant totes les choses cui il auoient fait chairent a ses piez fait tremblant , et si regehistrent soi auoir pechiet .
Et il enhelement ot mercit de la culpe , entendanz ke il ce mais ne froient la u il ne seroit pas presenz , cui il sauoient en espir a soi estre present .
Del frere Valentinien lo moine .
Li freres alsiment de son moine Valentinien , cui ramenbrance ge fis ci dessore , il astoit uns lais hom , mais religious .
Li queiz par ke il prenderoit l'orison del serf deu , et par ke il uerroit son germain frere , il auoit acconstumeit par cascun an uenir de son liu a sa cele geuns .
Gieres quant il par un ior uoie faisoit al monstier , uns altres uoie faisanz soi aioinst a lui , li queiz portat mangiers por prendre en la uoie .
Et quant ia plus tardiwe hore astoit sorcriute , dunkes dist icil : Vien , frere , prendons mangier , par ke nos en la uoie ne soions lasseit .
A cui cil respondit : Ia n'auenget , frere ! ce ne frai ge mie , car ge ai toz tens acconstumeit uenir geuns al honorable pere Benoit .
Et quant il ot pris cest respeus , si soi taut a houre cil ki uoie faisoit auoc lui .
Mais quant il en apres eurent fait un petit espaze de uoie , dunkes lo somonst de rechief ke il maniaissent .
Icil ne uolt pas consentir , ki auoit proposeit paruenir geuns .
Voirement cil soi taut ki auoit enuieit a mangier , et si consentit encor un petit aleir auoc lui geuns .
Et quant il orent faite la uoie plus lonz , et la houre plus tardiwe les lasseuet , en alant trouerent en la uoie un preit et une fontaine et totes les choses ki porent estre ueues delitables al cors rapareilhier .
Dunkes dist cil ki aloit auoc lo religious homme : Voi ci l'aigue , uoi ci lo preit , uoi ci un delitable liu en cui nos poons mangier et un petit reposeir , par ke nos en apres puissons haliegre nostre uoie paremplir .
Dunkes quant et les paroles a ses oreilhes , et li liu blandissoient a ses oez , il enhorteiz par ceste tierce somunte consentit et si maniat .
A l'oure de uespres paruint il a la cele .
Et quant il fut presenteiz al honorable Benoit , si proiat a soi l'orison .
Mais manes li reprouat li sainz hom ce ke il auoit fait en la uoie disanz : Ke est ce , freres ? Li maloiz anemis ki parlat a toi parmi celui ki aleuet auoc toi , par une fie ne te pot pas enhorteir , il ne pout a la seconde fie , a la tierce fie toi enhortat et si toi sormontat a ce ke il uolt .
Dunkes icil conissanz la culpe de sa enferme pense soi getat ius a ses piez et tant plus comenzat a ploreir sa culpe et avoir honte , en combien il conut et soi nient present auoir pechiet es oez del pere Benoit .
Pirres .
Ge uoi l'espir d'Elyseu estre es entrailhes del saint homme , ki fut presenz al disciple nient present .
De la faintise lo roi Totyle .
Gregoires .
Il couient , Pieres , ke tu or taces , par ke tu conoisses plus grandes choses .
Car es tens des Gothes quant lur rois Totila oist ke li sainz hom auoit l'espir de prophetie , il alanz a son monstier un poi lonz restiut , se li nunzat ke il deuoit la uenir .
A cui cant enhelement fut mandeit del monstier ke il uenist , il alsi com il astoit de senzfoge pense soi efforzat d'espier , se li hom del sanior auoit l'espir de prophetie .
Mais uns ses cheualiers astoit diz Riggo , a cui il donat ses chalcemenz , et si lo fist uestir de roiaz uestures , lo queil il comandat aleir al homme de deu , alsi com en la sue persone .
En cui porsiwance il enuoiat trois contes ki a soi soloient aherdre deuant toz les altres , loist a sauoir : Vult , Ruderic , Blidin , par ke il iroient entor son leiz deuant les oez del homme deu , foindant ke il fust li rois Totyles .
A cui il donat encor altres seruises et cheualiers , par ke il seroit estre quidiez rois tant des seruises ke des uestures de propre .
Et quant cil meismes Riggo enbeliz des uestures , acompangiez de la multiteit des entor seruanz fut entreiz en l'abie , dunkes seoit li hom deu de lonz .
Lo queil uenant regardanz , quant il ia pout estre oiz , dunkes criat disanz : Met ius , filz , met ius ! ce ke tu portes n'est pas tien .
Li queiz Riggo manes chait en terre , et si ot paor par tant ke il si grand baron osat eschernir .
Et tot cil ki uenoient auoc lui al homme deu , il furent esterneit a terre .
Et il soi leuant sus n'oserent pas aprochier a lui , mais il retorneit a lur roi nunzarent tremblable , en com grande enheleteit il furent depris .
De la prophetie ki a cel meisme roi Totyle fut faite .
Dunkes uint cil meismes Totyla par soi meisme al homme deu .
Lo queil cant il ueoit lonz seant , il nient oseiz auant uenir soi donat en terre .
A cui cant li hom de deu dist dous fies et trois : Lieue sus , mais il n'osat pas soi leueir de la terre deuant lui , dunkes Benoiz li serianz de Ihesu Crist nostre sanior deniat par soi meisme uenir al roi ius esterneit .
Lo queil il leuat de la terre , il lo chosat de ses faiz , et en poi de paroles deuant nunzat a lui totes les choses ki li deuoient uenir disanz : Pluisors malz fais , pluisors malz as fait , ia a la pardefin toi apaisente de ta iniquiteit .
Et certes tu enterras en Romme , tu trespasseras la meir , nuef ans regneras , el disme morras .
Quant li rois cez choses ot oies , il mult espowenteiz , quant il ot demandeie l'orison , si s'en ralat , et ia des icel tens fut il moins crueiz .
Quant nient mult en apres requist Romme , il alat a Sicile , et el disme an de son regne par lo iugement del tot poissant deu auoc la uie perdit lo regne .
Des murs del borc de Romme ki furent abatut de turbeilhon .
Estre cez choses li eueskes de la glise Camisine soloit uenir a cest meisme seriant del sanior , lo queil durement ameuet li hom de deu por lo merite de sa uie .
Gieres iciz quant il ot parlement auoc lui de la entreie lo roi Totyle et de la perdition del borc de Romme , dunkes dist il : Parmei cest roi serat destruite ceste citeiz , par k'ele ia mais ne soit habiteie .
A cui li hom del sanior respondit : Romme ne serat pas degasteie par les genz , mais par tempez et spoudres et turbelhons et de teremuet lasseie fleschirat en soi meisme .
Li queil mystere de prophetie ia sont fait a nos plus cleir ke la lumiere , ki en cest borc ueons brisiez les mureaz , abatues les maisons , destruites les glises par turbeilhon , et sei edifice lasseit par longe uielhece , nos ueons ke il sont ius esterneit par souentins trebuchemenz .
Pirres .
Ia soit ce ke ceste chose Honoreiz ses disciples par cui racontement ge l'ai parceue , la dist soi nient auoir oit de sa boche , mais ke il dist ceste chose il tesmonget ke ce li fut dit des freres .
XVII .
Del clerc ki fut deliureiz del diable .
Gregoires .
En cel meisme tens alsiment uns clers de la glise d'Aquine astoit traueilhiez del diable .
Li queiz del honorable baron Constance lo ueske de cele glise fut tramis par pluisors lius des martres , par ke il poist estre saneiz .
Mais li saint martre de deu ne li uolrent pas doneir le don de santeit , par ke il demosteroient , com grande grasce astoit en Benoit .
Gieres fut il meneiz al seriant del tot poissant deu Benoit .
Li queiz espandanz proieres al sanior Ihesu Crist , enhelement botat fors l'ancien enemi del porsis homme .
Al queil saneit comandat disanz : Va et apres cez choses ne maniue nient de char , et al saint ordene ia mais ne presumes aprochier .
En queil konkes ior tu auras presumit a uioleir lo saint ordene , manes a la droiture del diable seras tu doneiz lo pares .
Gieres s'en alat sains li clers , et alsi com espowenteir solt lo corage la nouele poine , il gardat dunkes les choses cui li hom deu auoit comandeit .
Mais quant apres pluisors ans tot li prious de celui furent aleit de ceste lumiere , et quant il ueoit ses menors estre mis dessoure soi es sainz ordenes , il mist en arier les paroles del homme deu , alsi com del long tens oblieiz , et si aprochat al saint ordene .
Lo queil manes tint cil ki l'auoit laissiet li deables , et si nel cessat de traueilhier des a tant ke il escoust fors l'anrme de celui .
Pirres .
Cilz hom deu alsi com ge uoi il tresperzat alsiment les secreies choses de la diuiniteit , ki regardat cest clerc poruec doneit al diable , ke il n'osast aprochier al saint ordene .
Gregoires .
Por coi ne conistroit il les secreies choses de la diuiniteit , ki gardat les comanz de la diuiniteit , quant escrit est : Ki ahert al sanior , il est uns espirs ? Pirres .
Se cil ki ahert al sanior , uns espirs est auoc lo sanior , ke est ce ke de rechief dist cil meismes nobles preechieres : Ki conut lo sens del sanior , u ki fut ses consilhiers ? Car il semblet estre mult mal couenable chose nient sauoir lo sens de celui , auoc cui il at esteit faiz uns .
Gregoires .
Li saint homme en combien il sont un auoc lo sanior , si seuent il lo sens del sanior .
Quar et cil meismes aposteles dist : Quar ki des hommes seit les choses ki sont del homme , se li espirs del homme non , ki est en lui ? Ensi et les choses , ki sont de deu , nuz ne seit , se li espirs de deu non .
Li queiz par tant ke il demosteroit soi sauoir les choses ki de deu sont , si ioinst apres : Mais nos n'auons pas pris l'espir de cest mont , mais l'espir ki est de deu .
De ce dist il lo pares : Ce ke oez ne vit , ne oreilhe n'oit , n'en cuer d'omme ne montat , queiz deus apparelhat a ceaz ki l'aiment .
Mais a nos lo descourit deus parmi son espir .
Pirres .
Gieres se a cel meisme apostele les choses ki sont de deu furent descouertes parmi l'espir de deu , coment sor ce ke ge ai proposeit , deuant mist il disanz : O haltece des richeces de sapience et de la science de deu ! ke nient comprendable sont sei iugement , et nient entrechaniables ses uoies ! Mais de rechief a moi disant cez choses naist une altre questions .
Quar Dauid li prophetes il parolet al sanior disanz : En mes leures fors nunzai toz les iugemenz de ta boche .
Et quant moins soit conoistre , ke auoc fors nuncier , ke est ce ke Paules affermet les iugemenz de deu nient estre comprendables ; et Dauid toz icez nient solement soi sauoir , mais encor de ses leures fors nuncier tesmonget ? Gregoires .
Encontre cez dous choses ai a toi ci dessoure desoz brieteit respondut disanz , ke li saint homme en combien il un sont auoc lo sanior , si seuent il lo sens del sanior .
Quar tot cil ki deuotement siwent lo sanior , meismes par la deuotion sont il auoc deu , et il encor apeseit par lo fais de la corrumpable char ne sont pas auoc deu .
Poruec seuent il les repuns iugemenz de deu , en combien il li sont ioint ; en combien il ne sont pas ioint , ne les seuent il mie .
Quar par tant ke il les secreies choses encor parfitement ne trespercent mie , si tesmongent il ses iugemenz estre nient comprendables .
Mais par tant ke li aherdent par pense , et en aherdant u par les paroles de la sainte escriture u par repunses descouertures en combien il prendent , si les conoissent il , cez choses et conoissent il et fors annuncent .
Gieres les iugemenz cui deus taist , ceaz ne seuent il mie ; ceaz cui deus parolet , ceaz seuent .
De ce et Dauid li prophetes quant il eut dit : En mes leures fors annunzai toz tes iugemenz , enhelement aiostat de ta boche .
Alsi com il diet ouertement : Iceaz iugemenz pau ge et sauoir et fors nuncier , cui ge conu toi auoir dit .
Car les choses cui tu ne paroles mie , senz dotance celes repuns tu a nostres conissances .
Gieres concordet li prophetaz sentence et li apostolaz ; car et nient comprendable sont li iugement de deu , et nekedent cil ki sont parleit de sa boche , cil iugement sont fors annunciet par humaines leures ; car quant il sont parleit de par deu , dunkes puent il estre conut des hommes , et repunses ne puent pas estre conutes .
Pirres .
En l'obiection de ma question est aouerte cause de raison .
Mais ge te proi , ke tu encor ioindes apres , se alcunes choses sont de la uertut de cest homme .
De la prophetie del destruisement de son monstier .
Gregoires .
Uns nobles hom Theoprobus par nom , il fut conuertiz par la somunte de cel meisme pere Benoit , ki por lo merite de sa uie ahier lui auoit grande grasce de familiariteit .
Iciz quant par un ior fut entreiz en la cele de celui , si lo trouat plorant mult amerement .
Et quant il longement restiut et ne uit pas ses larmes estre fineies , et nekedent li hom deu ne plaindoit mie en orant , alsi com il auoit acconstumeit , mais en plorant , dunkes demandat , queile cause astoit de si grand plorement .
A cui li hom deu elle pas respondit : Toz ciz monstiers cui ie ai fait , et tot cil cui ge deuant appareilhai az freres , par lo iugement del tot poissant deu sont doneit az genz .
Et a poines pau ge prendre , ke les anrmes de cest liu a moi seroient otroies .
Cui uoiz dunkes oit Theoprobus , mais nos la ueons , ki or sauons son monstier de la gent des Lumbars estre destruit .
Quar par un nuiterneil tens et reposanz les freres nouelement illoc entrerent li Lumbar , ki prisent totes choses , et la uoirement nes un soul homme ne porent tenir ; mais li tot poissanz deus aemplit ce ke il auoit promis a son feol seriant Benoit , ki ia soit ce ke il donat les choses az paiens , nekedent il garderoit les anrmes .
En la queile chose ge uoi Benoit auoir tenut la fie de Paulon , cui neis quant ele soffrit lo damage de totes choses , il prist en confort la uie de toz ceaz ki astoient acompangiet auoc lui .
De la flaische ki fut embleie et conue par l'espir .
Par un tens alsiment nostres Exhilareiz cui tu conus conuertit , il fut enuoiez de son sanior , par ke il portast el monstier al homme deu dous uaisselez de fust plains de uin , ki del pople sont apeleit flaisches .
Li queiz portat l'un uaissel , mais l'altre , quant il alat , reponst il en la uoie .
Mais li hom del sanior cui li fait nient present ne porent pas atapir , il receut l'un a faisement de grasces , mais lo seriant s'en alant somunst disanz : Filz , uoi ke tu ia ne boiues de cele flaische cui tu as repunse , mais abaisse la uisousement et si troueras queile chose ele at deuenz .
Li queiz eissit del homme deu mult confus .
Et il retorneiz uolt encor proueir ce ke il auoit oit .
Et quant il ot abaissie la flaische , dunkes eissit de lei enhelement uns serpent .
Dunkes li deuant dit serianz Exhilareiz , par ce ke il trouat el uin , espaurit le mal cui il auoit fait .
Des napeles cui li sers deu prist .
Nient lonz del monstier astoit une uile en cui une grande multitudine d'ommes a la foid de deu fut conuertie del seruise des ydeles parmi l'enhortement de Benoit .
Et la astoient alquantes femmes nonains , et souentes foies auoit cure Benoiz li serianz de deu d'enuoier ses freres illoc por enhorteir les anrmes .
Par un ior enuoiat solunc constume , mais cil moines ki fut enuoiez , apres faite l'amonicion il proiez des saintes femmes nonains prist napeles , si les reponst a soi en son sain .
Li queiz manes ke il fut retorneiz , dunkes lo comenzat a choseir li hom deu par mult grande amertume disanz : Coment entrat la iniquiteiz en ton sain ? Et icil ont merueilhe , et il oblieiz queile chose il auoit faite ne sauoit dont il astoit choseiz .
A cui il dist : N'astoi ge dunkes illoc presenz , quant tu presis les napeles des anceles deu , et a toi les mesis en ton sain ? Li queiz manes soi abaissat a ses piez , si soi repentit folement auoir fait , et si getat fors ces napeles cui il auoit repunses en son sain .
De la orgailhouse pense del enfant ki fut conue par l'espir .
Par un ior quant li honorables peres ia a l'oure de uespres prendoit les norrissemenz del cors , a lui astoit uns moines li filz d'un defendeor , ki a lui tenoit la luiserne deuant la table .
Et quant li hom deu manioit , mais il deuant esteuet auoc lo seruise de la luiserne , dunkes comenzat par l'espir d'orguelh en sa pense taisibles torneir et dire par sa pense : Ki est iciz a cui maniant ge deuant estois , ge tien la luiserne , ge li done seruise ? A cui manes li hom deu retorneiz durement lo comenzat a choseir disanz : Ensenge ton cuer , frere ! Ke est ce ke tu paroles ? Ensenge ton cuer ! Manes apelat les freres , si comandat ke hom li tolist la luiserne des mains , et lui comandat arier aleir del seruise et coit seoir a soi en cele meisme houre .
Li queiz demandeiz des freres queile chose il auoit el cuer , il racontat par ordene de com grand espir d'orguelh il auoit esteit enfleiz , et queiz paroles il disoit encontre l'omme deu taisibles par sa pense .
Dunkes fut aouert cleirement a toz , ke nule chose ne poist atapir l'onorable Benoit , en cui oreilhe sonassent meismes les paroles des penses .
Des dous cenz muis de farine ki furent troueit .
Gieres en un altre tens en cele meisme contreie de Campainge uint une famine , et une grande besonge de norrissemenz toz destraindoit .
Et ia faloit li frumenz el monstier de Benoit .
Et li pain astoient pres tuit aloweiz si ke nient plus ke cinc a l'oure de refection ne porent estre troueit az freres .
Et quant li honorables peres les ueoit estre contristeiz , dunkes studiat amendeir la floibeteit de lur corage par mesurable chosement , et lo pares par promesse sorleueir disanz : Por coi est uostres corages contristeiz por la besonge de pain ? Hui uoirement en est moins , mais el ior de demain en aureiz plantiuousement .
Et el ior siuant furent troueit dui cent mui de farine en sais deuant les portes de la cele , les queiz li tot poissanz deus parmi queiz portanz il les eust enuoiez , ioskes or maint nient conut .
Quant ce uirent li frere , il racontant grasces al sanior , aprisent ia nient doteir ne de l'abundance ne de la besonge .
Pirres .
Di ge te proi , doit l'om dunkes croire l'espir de prophetie a cest seriant de deu toz tens pooir estre present , u par entreuaz des tens sa pense emplissoit li espirs de prophetie ? Gregoires .
Pirres , li spirs de prophetie les penses des prophetes toz tens n'enluminet mie ; car alsi com est escrit del saint espir : La u il uuet spiret , Quar de ce est ke Natan demandeiz del roi , se il poist faire lo temple , de promiers lo consentit et en apres lo defendit .
De ce est ke Helyseus , quant il ueoit la femme plorant et il ne sauoit lo porkes , il dist al seriant ki defendit celei : Laisse celei , car s'anrme est en amertume , et li sires lo celat de moi , et si nel enseniat pas a moi .
La queile chose li tot poissanz deus at disposeit par la dispensation de grande pieteit ; car cant il l'espir de prophetie a la foie donet , et a la foiz lo sustrait , les penses prophetanz et il sorlieuet en haltece , et si les gardet en humiliteit , par ke cil ki prendent l'espir troeuent queile chose il sont de deu , et lo pares nient haiant la prophetie conoissent queile chose il sont de soi meismes .
Pirres .
Ceste chose ensi estre com tu affermes la grande raisons criet .
Mais ge te proi , del honorable peire Benoit parsiu kanke unkes encor encontre curt a ton corage .
De l'oure del monstier .
Gregoires .
Par un altre tens alsiment fut il proiez d'un feol homme , ke en son aluet deleiz lo borc Terracinense enuoiez ses disciples un monstier deuist edifier .
Ki al proiant consentanz astaleiz les freres establit lo pere , et si ordinat ki a lui seroit secuns .
Az queiz alanz il promist disanz : Aleiz ! et en icel ior ge uenrai , et si uos demosterrai en queil liu l'oratoire , en queil liu lo refectoir des freres , en queil liu l'osteil des hostes , u uos doiuiez edifier totes les choses ki sont necessaires .
Li queil prise la benizon elle pas s'en alerent .
Et il atendant l'establit ior mult soniousement , apparilhierent totes les choses ki sembleuent estre necessaires a ceaz ki auoc si grand peire poissent uenir .
Mais en cele nuit quant li promis iors aiorneuet , a cel meisme serf de deu cui il illokes auoit pere establit et a son prouost apparuit li hom del sanior en sommes , et cascuns lius , u il queile chose deuroient edifier , subtilment enseniat .
Et quant il andui furent sus leueit del somme , si raconterent a soi entrechaniablement ce ke il auoient ueut .
Nekedent nient donant foid a cele uision , atendoient l'omme deu , alsi com il soi uenir auoit promis .
Et quant li hom deu n'astoit pas uenuz el ior astablit , dunkes retornerent a lui a dolor disant : Peire , nos atendins ke tu uenroies alsi com tu auoies promis , par ke tu demosteroies a nos , u nos queile chose deuriens edifier , et tu ne uenis mie .
Az queiz il dist : Por coi , frere , por coi dites uos cez choses ? Ne uin ge dunkes mie alsi com ge promis ? A cui cant il disoient : Quant uenis tu ? dunkes respondit : N'aparui ge dunkes mie a uos ambedous dormanz , et si enseniai cascuns lius ? Aleiz , et alsi com uos oistes par la uision , ensi faites tote l'abitation del monstier .
Li queil oant cez choses mult soi meruilhierent , et il soi retornerent al deuant dit aluet , et si fisent totes les habitations alsi com il auoient apris parmi la reuelation .
Pirres .
Ge uoldroie ke l'om moi enseniast , par queil ordene ce pout estre fait , ke il iroit lonz , ke il az dormanz diroit respeus , ke cil l'oroient par uision et reconistroient ? Gregoires .
Ke est ce , Pieres , ke tu parqueranz dotes l'ordene de la chose faite ? Cleire chose senz dotance , ke li espirs est de plus moble nature ke ne soit li cors .
Et certes nos sauons tesmoniant l'escriture , ke li prophetes en uoies porteiz de Iudeie , sodainement auoc lo mangier fut ius mis en Caldeie .
Del queil loist a sauoir mangier il rapareilhat lo prophete , et sodainement lo pares soi trouat en Iudeie .
Gieres se Abacuc pot si lonz desoz un moment corporeilment aleir , et lo dinneir porteir , queiz merueilhe est dunkes , se Benoiz li peires prist de deu , ke il iroit par espir , et reconteroit les choses necessaires az espirs des freres reposant , par ke alsi com icil al mangier del cors corporeilment alat , ensi iciz a l'institution de la uie spiritueile iroit spiritueilment ? Pirres .
La mains de ta parole terst ius gel regehis la dotance de ma pense .
Mais ge uuelh conoistre com faiz ciz hom fut en la commune parole .
Des anceles deu .
Gregoires .
Pirres , a poines meisme sa commune parole fut uuide del fais de uertut , car ses cuers soi leuoit en halt , poruec ne chaoient pas de sa boche paroles en pardons .
Et se il a la foie disoit alcune chose nient ia comandant , mais en manazant , sa parole auoit si grandes forces , alsi com il ce nient dotablement ne pendanment , mais ia eust dit par sentence .
Car nient lonz de son monstier conuersoient dous femmes nonains en lur propre liu ki de noble lingie furent neies , az queiz uns religious hom donoit seruise al us de la deforaine uie .
Mais alsi com az alkanz solt la noblece de lingie enfanteir uilteit de pense , ke il soi moins despitent en cest mont ki soi ramenbrent alcune chose auoir plus esteit des altres , celes deuant dites femmes nonains eles n'auoient encor mie restraint parfitement lur lengue desoz lo frain de lur habit , et cel meisme religious homme ki az deforaines choses necessaires lur donoit seruise , prouochieuent souent a corrocement par nient porueues paroles .
Li queiz cant il cez choses longement soffroit , si s'en alat al homme deu , et si racontat com grandes laidenges de paroles il soffroit .
Et li hom de deu oanz cez choses d'eles , enhelement lur mandat disanz : Amendeiz uostre lengue ; car se uos ne l'amendeiz , ge uos escomenge .
La queile loist a sauoir sentence d'escomengement il ne dist pas en donant , mais en manezant .
Mais iceles de lur ancienes constumes nule chose mueies , morurent deuenz poi de iors , et si furent ensevelies en la glise .
Et quant om celebroit les sollempniteiz des messes en cele meisme glise , et li diakenes crioit solunc sa constume : Se alcuns ne soi acomenget , il doinst liu ; la norrice de celes ki por eles auoit aconstumeit offrir oblation al sanior , ele les ueoit eissir fors de lur fosses , et aleir fors de la glise .
La queile chose cant ele souent ueoit , k'eles a la uoiz del diakene criant aloient fors , et k'eles ne porent pas parmanoir deuenz la glise , dunkes li repairat a memoire queiles choses lur auoit mandeit li hom de deu , cant eles encor uiuoient .
Quar il auoit dit ke il lur tolroit la communion , se eles n'amendassent lur constumes et lur paroles .
Dunkes fut ensengiet al serf de deu a grief dolor .
Li queiz manes de sa main donat une obleie par ke om l'offrist por eles disanz : Aleiz , et ceste obleie faites por eles offrir al sanior , et des or mais ne seront eles pas escomengies .
La queile oblations cant por eles fut sacrifie , et cant solunc la constume fut crieit del diakene , ke cil ki n'acomengent mie , iroient fors de la glise , dunkes ne furent pas iceles ueues mais aleir fors de la glise .
De la queile chose nient dotanment fut conut , ke cant eles entre ceaz ki sont osteit de la communion ne s'en alerent mie , k'eles reprisent del sanior communion parmei lo serf del sanior .
Pirres .
Mult meruilhouse est , ia soit ce ke honorable et saintisme homme , nekedent encor uiuant en ceste char corrumpable pooir desloier les anrmes ia establies en cel non ueable iugement .
Gregoires .
Pirres , n'astoit il dunkes mie encor en ceste char ki oit : Tot ce ke tu auras loiet sor la terre , ce serat loiet es ciez ; et les choses cui tu auras desloies sor la terre , eles seront desloies et es ciez ? Cui foie de loier et de desloier cil ont or , ki tinent lo liu de saint gouernement par foid et par constumes .
Mais par tant ke uns hom de terre puist si grandes choses , li faitres del ciel et de la terre uint del ciel en terre , et ke la chars puisset iugier meismes des espirs , ce li deniat doneir deus por les hommes faiz chars ; car de ce soi leuat nostre enfermeteiz dessoure soi , dont la fermeteiz de deu fut faite enferme desoz soi .
Pirres .
Auoc la uertut des signes concordanment parolet la raisons des paroles .
Del enfant moine ki senz la benizon del pere alat a la maison son pere et si morut .
Gregoires .
A un ior alsiment quant uns siens enfezons moines son pere et sa mere plus amanz ke il ne deuoit , et il alanz a lur manandie quant il fut eissuz del monstier senz benizon , en icel meisme ior manes cant il paruint a eaz , si morut .
Et quant il fut enseueliz , en l'altre ior fut ses cors troueiz fors geteiz , lo queil lo pares ourent cure de doneir a sepulture ; mais el ior siuant lo pares trouerent fors getteit et nient entereit alsi com anzois .
Dunkes corurent enhelement et az piez del pere Benoit od grant plorement lo getterent , ke il deniaist a lui doneir la sue grasce .
Az queiz li hom deu de sa main enhelement donat la communion del cors del sanior disanz : Aleiz , et cest cors del sanior a grande reuerence metteiz sor son piz , et si lo doneiz a sepulture .
Quant ce fut fait , dunkes tint la terre son cors receut , et mais nel gettat mie fors .
Parpoises tu , Pieres , de queil merite ciz hom fut ahier Ihesum Crist nostre sanior , ke meisme la terre getteroit fors lo cors de celui ki la grasce de Benoit n'auoit mie ? Pirres .
Gel parpoise senz dotance , et forment m'esmerueilh .
Del moine ki donat sa pense a mobleteit et ne uolt mie parmanoir el monstier .
Gregoires .
Mais uns siens moines donat sa pense a mobiliteit , et ne uoloit pas parmanoir el monstier .
Et quant li hom de deu lo choseuet assidueiement et souent lo somonoit , et icil en nule maniere ne consentoit de paresteir en la congregation , et quant il astoit pres par engresses proieres ke hom lo laissast aleir , par un ior ciz meismes honorables peres affliz par l'anui de son engressement , il aireiz comandat ke il s'en alast .
Li queiz manes ke il eissit fors del monstier , si trouat en la uoie encontre soi esteir un dragon a ouerte boche .
Et quant cil meismes dragons ki apparuit lo uoloit deuoreir , dunkes comenzat tremblanz et palpianz a crieir par grandes uoiz disanz : Coreiz , coreiz , car iciz dragons moi uuet deuoreir .
Et li frere corant ne uirent pas lo dragon , mais lo moine tremblant et palpiant remenerent al monstier .
Ki manes promist , ke il ia mais ne soi departeroit del monstier , et des icele hore parmeist il en sa promesse par bon droit , ki par les orisons del saint homme uit encontre soi esteir lo dragon , cui il nient ueant siuoit anzois .
Del enfant ki fut feruz del mal d'elefantie .
Mais encor quide ge ke l'om ne doiuet pas ice taisir , ke ge conu racontant Antoine lo noble baron , ki disoit lo seriant son pere estre ferut del mal d'elefantie , ensi ke ia cheanz les pouz li cuirs en enfloit , et ne pooit pas repunre la croissante maladie .
Li queiz fut enuoiez al homme deu de cel meisme son pere et restabliz a l'anciene salut desuz tote enheleteit .
Del poure homme ki fut affliz por doze saus .
Ne cele chose ne tairai ge mie , cui ses disciples Pelerins par nom soloit raconteir : car en un ior uns feoz hom destrainz par la necessiteit de sa dette ceste sole chose creit a soi estre mecine , se il alast al homme deu et enseniast , queile necessiteiz de sa dette lo destraindoit .
Gieres uint il al monstier , il trouat lo seriant del tot poissant deu , et si demonstrat ke il de son creencier por doze sauz griement astoit affliz .
A cui li honorables peres respondit soi nient auoir doze sauz , mais nekedent sa besonge confortat de dulce parole et si dist : Va , et apres dous iors retorne toi , car hui n'ai ge mie ke doiue doneir a toi .
Et en cel espasce de dous iors fut il occupeiz en orison , quant al tierc ior cil ki astoit affliz por la necessiteit de la dette repairat .
Et sor la huige del monstier ki astoit plaine de frument sodainement treze sauz furent troueit .
Les queiz li hom deu ke hom li portast comandat , et il les donat al afflit proior disanz , ke il rendist les doze et l'un auroit en ses propres despenses .
- Mais or repairrai a cez choses cui ge conu el comencement de cest liure racontanz ses deuant diz disciples .
Vns hom astoit traueilhiez de mult pesant enuie de son aduersaire , cui haenge ioskes a ce rumpit fors , ke il a celui nient sachant donat uenin en boiure .
Li queiz ia soit ce ke il ne li pot pas tolir la uie , nekedent il muat lo color del cuir , si ke la entrechaniableteiz en son cors espandue sembleuet siure constume de lepre .
Mais cant il fut ameneiz al homme de deu , si receut mult tost l'anciene santeit De la ampole de uoire .
En cel meisme tens alsiment cant la besonge de norrissemenz afflioit Campaine griement , li hom deu az diuers besonianz auoit doneit totes les choses de son monstier , si ke pres nule chose ne remeist el cellier , se un petit d'oile non en un uaissel de uoire .
Dunkes uint a lui uns diakenes Agapitus par nom mult ententiuement proianz , ke un petit d'oile a soi deuroit estre doneit .
Et li hom del sanior ki auoit proposeit totes choses en terre doneir , par ke il el ciel garderoit totes choses , cel meisme petit d'oile ke remeis astoit commandat doneir al proiant .
Et li moines ki tenoit le celier , il oit uoirement les paroles del comandant , mais il les respitat aemplir .
Et quant il apres un petit demandoit , se ce fust doneit ke il comandat , dunkes respondit li moines soi nient auoir doneit ; car se il icel petit li donast , del tot nule chose ne remanroit az freres .
Dunkes corrociez comandat az altres , ke il cel meisme uaissel de uoire en cui cel petit d'oile astoit ueut auoir remeis , ke il lo gettassent fors parmei la fenestre , par ke nule chose ne remanroit el cellier par inobedience .
Et ce fut fait .
Et desoz cele meisme fenestre astoit uns granz trebuchemenz plains de pesantumes de pirres .
Gieres li uaisseaz de uoire fors getteiz uint es pirres , mais il remeist ensi entiers , alsi com il ne fust pas fors geteiz , si ke il ne pout pas estre brisiez ne li oiles espanduz .
Lo queil li hom del sanior comandat leueir , et alsi com il astoit entiers doneir al proiant .
Dunkes assembleiz les freres lo moine nient obeissant chosat de sa mescreandise et de son orguelh deuant trestoz .
Del tonel uuid .
Quant fineiz fut cil chosemenz , dunkes soi donat en orison auoc ceaz meismes freres .
Et en cel meisme liu u il oreuet auoc les freres , astoit uns toneaz uuiz d'oile et couerz .
Et quant li sainz hom parsteuet en orison , dunkes comenzat la couerture de cel meisme tonel estre sorleueie del croissant oile .
La queile couerture cant fut commoue et sorleueie , li oiles ki creissoit trespassanz les boches del tonel moilhieuet lo pauiment del liu , u il gisoient .
Quant ce uit Benoiz li serianz de deu , manes finat l'orison , et li oiles cessat curre el pauiment .
Dunkes somonst il plus leement lo mal fiant et lo inobedient frere , ke il apresist auoir foid et humiliteit .
Et cil meismes freres saluablement choseiz out honte , car li honorables peres demostreuet par miracles la uertut del tot poissant sanior , cui il auoit mostreie par ammonition .
Et ia n'astoit pas ke alcuns poist doteir de ses promesses , ki en un moment por un uaissel de uoire anaises uuit auoit rendut un tonel plain d'oile .
Del moine ki fut deliureiz del diable .
Par un ior quant il aloit al oratoire del bieneurous Iohan , ki est mis en meisme la haltece del mont , dunkes uint encontre li anciens anemis sor un mulet par la semblance d'un meide portanz un cor et une gueruise .
Lo queil cant il auoit demandeit disanz : V uas tu ? cil respondit : Elleuos ge uois az freres por doneir a eaz une potion .
Dunkes s'en alat li honorables Benoiz a l'orison .
Quant il l'ot emplie , enhelement repairat .
Mais li maloiz espirs trouat un uielhart moine puisant aigue , el queil il entrat manes , si lo gettat ius en terre , et mult forment lo trauilhat .
Lo queil cant li hom de deu repairanz de l'orison uit si crueilment estre trauilhiet , il li donat tan solement une caneie , et enhelement escost fors de celui lo maligne espir , si ke il n'osat mais repairier a lui .
Pirres .
Ge uoldroi conoistre , se il cez si grandes miracles prist toz tens par la uertut de l'orison , u se il les faisoit a la fie meismes par lo soul comant de sa uolenteit .
Gregoires .
Cil ki par deuote pense aerdent a deu , quant la necessiteiz des choses lo demandet , par l'une et l'altre maniere suelent il faire signes , ke il facent a la fie cascunes merueilhouses choses par proiere , a la fie par poesteit .
Quar cant Iohans dist : Ki ki onkes lo receurent , il lur donat poesteit ke il soient fait li filh de deu , et se il sont li filh de deu , queiz merueilhe est ce dunkes , se il puent signes faire par poesteit ? Quar ke il par l'une et l'altre maniere font miracles , ce tesmonget Pirres ki Thabitam morte suscitat en orant , mais Ananie et Saphiram ki mentirent donat a mort en chosant .
Quar om ne list pas ke il orast en lur mort , mais tan solement ke il chosat la culpe cui il auoient fait .
Poruec est certe chose ke il a la fie les miracles font par poesteit , a la fie par proiere , quant Pieres et a icez tolit la uie en chosant , et a celei la rendit en orant .
Quar ge desploierai or dous faiz del feol seriant de deu Benoit , es queiz ouertement clarcirat ke il pout altre chose par la poesteit prise de deu , altre chose par orison .
Del uilain ki fut loiez .
Vns des Gothes , Galla par nom , il fut de l'Arriene senzfegerie , ki es tens de lur roi Totyle contre les religious hommes de la glise uniuersale arst de chalre de la mult grande cruelteit , si ke ki ki onkes clers u moines li uenist deuant la face , ke il en nule maniere n'eissit uis de ses mains .
Mais par un ior il enspris par la chalre de sa auarisce conuoitanz la rapine des choses , quant il afflioit un uilains de crueiz tormenz , et si lo deschiroit par diuerses poines : li uilains uencuz par poines regehit soi et ses choses soi avoir comandeit a Benoit lo seriant de deu , par ke cant ce est creut del tormentant , endementres entrelaissie la cruelteit les houres seroient rauies a uie .
Dunkes cessat cil meismes Galla d'afflire lo uilain par tormenz , mais il estraindanz ses braz de fortes renes comenzat celui chacier deuant son cheual , par ke il demosteroit ki astoit Benoiz , ki auoit receut ses choses .
Lo queil deuant alanz li uilains a loiez braz lo menat al monstier del saint homme , si lo trouat deuant l'entreie de sa cele soul seant et lisant .
Dunkes dist li uilains a cel meisme Galle soi siuant et forsenant : Voi , iciz est Benoiz li peres de cui ge dis .
Lo queil cant il par bolissant espir , a la deruerie de sa peruerse pense ot regardeit , il soi quidanz faire de teil espawentement com il soloit , de grandes uoiz comenzat a crieir disanz : Lieue sus , lieue sus ! et rend les choses de cest uilain cui tu as prises .
A cui uoiz li hom de deu enhelement leuat les oez de la lezon , et quant il l'ot ueut , manes et lo uilain regardat ki astoit loiez tenuz .
A cui braz cant il ot flechiet ses oez , par meruilhouse maniere par si grande enheleteit comencierent a desloier li rene loiet en ses braz , ke il ne poissent par nule haste des hommes si tost estre desloiet .
Et quant icil ki astoit loiez de la corde comenzast sodainement desloiez deuant esteir , Galla espauriz por la force de si grande poesteit chait en terre , et il abaissanz lo haterel de sa roide cruelteit a ses piez , soi comandat az orisons de celui .
Et li sainz hom ne soi leuat pas de la lezon , mais apeleiz les freres lo portat dedenz , si comandat ke il presist la benizon .
Lo queil remeneit a soi somonst ke cessast la deruerie de si grande cruelteit .
Li queiz s'en ralanz brisiez , n'osat mais nule chose demandeir del uilain , cui li hom del sanior nient en atochant mais en regardant auoit desloiet .
Voi , ici est , Pirres , ce ke ge dis , ke cil ki seruent al tot poissant deu amiablement , ke il puent a la fie faire merueilhes meismes par poesteit .
Car ki seanz repressat l'espauentable cruelteit del Gothe , et ki desloiat les renes et les nouz de la loiure ki auoient astraint les braz del innocent , il ensenget par meisme la enheleteit del miracle ke il auoit pris auoir de poesteit ce ke il fist .
Et lo pares ioinderai apres queil et com grand miracle il pot auoir en orant .
Del mort ki fut resusciteiz .
Par un ior fut il eissuz auoc les freres a l'oeure del champ .
Et uns uilains portanz entre ses braz lo cors de son mort filh , angoissous del duel de ueueteit uint al monstier , si demandat Benoit lo pere .
A cui cant fut dit , ke cil meismes peres demoreuet el champ auoc les freres , enhelement gettat ius deuant l'uiz del monstier lo cors de son mort filh , et il turbleiz de dolor tost soi donat en curs por troueir l'onorable pere .
Et a cele meisme hore li hom deu ia soi retorneuet de l'oeure del champ auoc les freres .
Lo queil manes ke li ueueiz uilains lo uit , si comenzat a crieir : Rend mon filh , rend mon filh ! Et li hom de deu restiut en iceste uoiz disanz : Toli ge dunkes ton filh ? A cui respondit icil : Il est morz , uien , si lo resuscite .
La queile chose manes ke li serianz de deu oit , si fut mult contristeiz disanz : Aleiz uos de ci , frere , aleiz uos de ci ! cez choses ne sont pas nostres , mais des sainz aposteles .
Por coi uoleiz uos mettre sor nos les fais cui nos ne poons pas porteir ? Et li uilains cui mult granz dolors destraindoit parstiut en sa proiere iuranz ke il n'en riroit pas , se il ne resuscitast son filh .
Cui li serianz de deu manes demandat disanz : V est il ? A cui respondit icil : Elleuos ses cors gist deuant l'uiz del monstier .
V cant li hom de deu fut paruenuz auoc les freres , dunkes flekit les genoz , et si giut sor lo corselet del enfant , et soi drezanz ses palmes tendit al ciel disanz : Sire , ne regarde mie mes pechiez , mais la foid de cest homme ki proiet ke ge resuscite son filh , et si rend en cest corselet l'anrme cui tu as toloite .
A poines auoit il parfineies les paroles en l'orison , et repairant l'anrme toz li cors del enfant ensi tremblat ke desuz les oez de trestoz ki la furent apparuit par meruilhous debotement en tremblant auoir palpiet .
Cui main il tint manes , et si lo donat a son pere uiuant et haliegre .
Clere chose est , Pirres , ke il cest miracle n'ot pas en poesteit , ki lo proiat ius esterneiz ke il lo poist faire .
Pirres .
Il estat ouertement totes estre alsi com tu affermes ; car les paroles cui auoies proposeies celes proues par choses .
Mais ge te proi ke tu ensenges , se li saint homme puent totes les choses cui il uuelent , et se il prendent totes les choses cui il desirent auoir .
Del miracle Scolastike sa soror .
Gregoires .
Pirres , ki serat en ceste uie plus halz de Paulon , ki por l'aguilhon de sa char trois fies proiat lo sanior , et nekedent ne pout il pas auoir ce ke il uolt ? Por la queile chose mestiers est , ke ge toi raconte del honorable pere Benoit , car alcune chose fut cui il uolt , et si nel pot pas emplir .
Quar sa suer Scolastike par nom fut saintefie al tot poissant sanior des meisme lo tens de sa enfance .
Ele auoit aconstumeit uenir a lui une fie par l'an , a cui li hom de deu descendoit nient lonz defors l'uiz en la possession del monstier .
Et par un ior uint ele solunc sa constume , et ses honorables freres descendit a lei auoc ses disciples .
Ki tot lo ior menant es loenges de deu et en sainz parlemenz , quant ia uenoient les tenebres de la nuit , dunkes prisent ensemble mangiers .
Et quant il encor seoient a la table , et entre les sainz parlemenz plus tardiue hore soi traoit , cele meisme sainte femme nonains sa suer proiat lui disanz : Ge te proi ke tu ne moi laisses pas en ceste nuit , par ke nos ioskes al matin parlons alcune chose , des ioies de la celeste uie .
A cui respondit icil : Ke est ce , suer , ke tu paroles ? Ge non puis en nule maniere remanoir defors la cele .
Et dunkes astoit si grande clarteiz del ciel , ke nule nue n'aparoit en l'air .
Mais la sainte femme none quant ele oit les paroles de son frere denoiant , dunkes mist ele sor la table ses mains entretissues des doiz , et si abaissat son chief entre ses mains por proier lo tot poissant sanior .
Et quant ele leuat lo chief de la table , dunkes uint si granz force d'eslistre et de tonoile , et si granz undeie de ploge , ke ne li honorables Benoiz ne li frere ki la astoient auoc lui , ke il ne poissent mouoir lo piet defors lo linteil del liu , u il seoient ensemble .
Quar la sainte femme none son chief abaissanz entre ses mains espandit fluez de larmes sor la table , par les queiz ele trast la clarteit del air a ploge .
Et nient petit plus tard apres l'orison seuit cele undeie , mais si grande conuenance fut de la orison et de la undeie , k'ele ia leuoit son chief de la table auoc lo tonoile , ke ce fut uns meismes momenz , et leueir lo chief et la ploge ius mettre .
Dunkes li hom deu entre les esclistres et les tonoiles et la undeie de grand ploge , ueanz soi nient pooir retorneir al monstier , comenzat soi a complaindre contristeiz disanz : Suer , li tot poissanz deus espargnet a toi , ke est ce ke tu as fait ? A cui cele respondit : Elleuos ge te proiai , et tu ne moi uolsis pas oir ; ge proiai mon sanior , et il moi oit .
Gieres or eis fors , se tu pues , et moi delaissie reua al monstier .
Mais il ne pout pas fors eissir del toit , et ki ne uolt pas remanoir de son greit , il remeist en icel liu encontre sa uolenteit .
Et ensi fut fait , ke il tote cele nuit menerent par ueilhable , et par les sainz parlemenz de la uie spiritueile soi soeleirent par altrien racontement .
Por la queile chose ge dis lui uoloir alcune chose , mais nient pooir ; car se nos esgardons la pense del honorable homme , n'est pas dote ke il uolt parmanoir cele meisme clarteit en cui il descendit .
Mais encontre ce ke il uolt par la uertut del tot poissant deu uint li miracles del piz de la femme .
Et n'est pas merueilhe ke la femme ki longement conuoitoit a ueoir son frere , k'ele en cel meisme tens plus pot , car par tant ke solunc la uoiz de Iohan deus est cariteiz , par mult droit iugement cele pout plus ki plus amat Pirres .
Gel regehis mult moi plaist ce ke tu dis .
De l'anrme sa seror ueue .
Gregoires .
Et quant en l'altre ior apres cele meisme honorable femme s'en astoit raleie a sa propre cele , li hom deu repairat al monstier ; quant elleuos apres trois iors il estanz en la cele sorleueiz ses oez en l'air uit l'anrme de cele meisme sue seror estre eissue de son cors , et trespercier les secreies choses del ciel en la semblance d'un colon .
Ki conioianz a si grande gloire de celei , en hymnes et en loenges rendit grasces al tot poissant deu , et si nunzat az freres son trespassement .
Les queiz alsiment il enuoiat enhelement par ke il lo cors de celei portaissent al monstier , et si lo mesissent el sepulcre cui il auoit a soi appareilhiet .
Quant ce fut fait , dunkes auint ke cui pense toz tens en deu fut une , lur cors alsiment ne deseuerroit mie la sepulture .
De la lumiere ki luisit et del mont ki fut concolhiz dessuz ses oez .
A un altre tens alsiment Seruandus li diakenes et abes de cel monstier , ki fut estoriz es contreies de Campaine de Liberio ki ia diz fut patrices , il uint a lui solunc sa constume por la uisitation .
Quar il hanteuet son monstier , ke par tant ke cil meismes hom auoc astoit plains de doctrine de la celeste grasce , ke il espanderoient a soi altrienement les dulces paroles de uie et lo sueif mangier del celeste pais , par tant ke il ne porent pas encor parfitement ioissant , il lo gosteroient ueaz en suspirant .
Et quant ia la houre de repos demandeuet , de la queile tor es souraines parties soi mist Benoiz , et es plus basses parties de celei soi mist Seruandus li diakenes .
El queil loist a sauoir liu uns paruoiables aprochemenz continuoit les plus basses parties az souraines .
Mais deuant cele meisme tor astoit uns plus larges habitacles , en cui reposeuent li disciple del un et del altre .
Et quant li hom deu Benoiz , encor reposanz les freres , estanz es uigiles de la nuitreneile orison ot deuanciet les tens , il estanz a la fenestre et deproianz lo tot poissant sanior , il regardanz en l'oure de la nuit nient tempriue , il uit l'espandue lumiere de dessore auoir eschaciet totes les tenebres de la nuit , et resclarcir de si grande clarteit , ke cele lumiere ki luisoit entre les tenebres uencoit lo ior .
Mais une mult merueilhouse chose seuit en ceste vision ; car alsi com il en apres racontat ; trestoz meismes li monz alsi com colhiz dessuz un rai del soleilh fut ameneiz deuant ses oez .
Li queiz honorables peres quant il enfichoit l'entendue aguece des oez en iceste clarteit de la splendiant lumiere , dunkes uit il l'anrme de Germain lo ueske de Capue en une rondele de fou des angeles estre porteie el ciel .
Dunkes il uoilhanz aiosteir a soi un tesmoin de si grant miracle , il apelat a grandece de crior Seruandum lo diakene , recomenciet son nom dous fies et trois .
Et quant icil fut turbleiz par lo nient aconstumeit criement del si grand baron , dunkes montat , il regardat , et si uit ia une petite partie de la lumiere .
A cui meruilhant cest si grant miracle li hom deu par ordene racontat les choses ki astoient auenues , et manes mandat el chastel Cassin a Theoprobo lo religious homme , ke il enuoiast dessuz cele meisme nuit al borc de Capue , si sauist queile chose astoit faite de Germain lo ueske , et si l'enseniast .
Et ce fut fait .
Et cil ki fut enuoiez trouat lo mult honorable baron Germain lo ueske ia mort .
Et il demandanz subtilment conut son trespassement auoir esteit en cel meisme moment , en cui li hom del sanior conut son montement .
Pirres .
Ceste chose est mult merueilhouse , et forment la doit om merueilhier .
Mais ce ke dit est , ke deuant ses oez fut ameneiz toz li monz , alsi com dessuz un rai del soloilh colhiz , alsi com gel unkes n'esprouai , ensi nel sai ge congeteir , par queil ordene puet estre fait , ke toz li monz soit ueuz d'un homme .
Gregoires .
Fermement tien , Pieres , ce ke ge parol , ke a l'anrme ki uoit lo creator , a lei est estroite tote la creature .
Quar ia soit ce k'ele un petit uoit de la lumiere del creator , bries chose li est fait tot ce ke creeit est ; car par meisme la lumiere de la deuentriene uision est alaschiez li sains de la pense , et tant est alaisie en deu , k'ele est dessore lo mont , mais encor li anrme del ueant est faite dessore soi meisme .
Et quant ele desoz soi regardet eshalcie , dunkes comprent ele com bries chose ce soit k'ele abaissie ne pout pas comprendre .
Gieres li hom ki uit lo cercle de fou , ki uit les angeles alsiment repairanz al ciel , senz dotance il ne pot pas cez choses ueoir , se en la lumiere de deu non .
Poruec queiz merueilhe est , se il uit lo mont colhit deuant soi , ki sorleueiz en la lumiere de sa pense fut defors lo mont ? Et ke li mont est diz deuant ses oez colhiz , li ciez et la terre ne fut pas contraite , mais li corages del ueant fut alaisiez , ki rauiz en deu pot ueoir senz grieteit tot ce ke desoz deu est .
Gieres en icele lumiere ki luisit az deforains oez , la deuentriene lumiere fut en la pense , la queile lo corage del ueant par tant k'ele lo rauit az souraines choses , si demostrat a lui com estroites fussent totes les plus basses choses .
Pirres .
A moi semblet utlement moi nient auoir entendut les choses cui tu auois dites , quant de la moie tardiueteit tant criut la tue espositions .
Mais par tant ke tu cez choses clerement as espandues en mes sens , ge te proi ke tu repaires al ordene de la narration .
Ke il escrist la reule des moines .
Gregoires .
Pirres , il moi plaist encor de cest honorable pere pluisors choses raconteir , mais ge trespasse alcunes ses choses studiousement , car ge moi haste a raconteir les faiz des altres .
Mais ce uuelh ge ke tu saches , ke li hom de deu entre tant miracles par les queiz il resclarcit el mont , ke il auoc luisit par parole de doctrine nient moienement .
Quar il escrist la riugle des moines ualhant par discretion , clere par sermon .
Cui constumes et uie se alcuns uuet subtilment conoistre , il puet en la institution de cele meisme riugle troueir les faiz de tot lo monstier de celui ; car li sainz hom ne pout en nule maniere altrement ensengier ke il ueskit .
De la prophetie de sa eissue ki fut nuncie az freres .
Mais en cel meisme an quant il deuoit eissir de ceste uie , si nunzat lo ior de son saintisme trespassement az alcanz de ses disciples ki demoreuent auoc lui , et az alcanz ki manoient lonz ; a ceaz ki astoient present comandanz ke il les oies choses courissent par silence , a ceaz ki n'astoient pas present ensenianz queile u com faite ensenge lur seroit faite , quant s'anrme eisteroit del cors .
Mais deuant lo siste ior de sa eissue comandat ke l'om ourist a soi la sepulture .
Li queiz manes pris des fieures , d'aigre chalre comenzat estre lasseiz .
Et quant par cascun ior li langors engreuissoit , el siste ior fist il soi porteir en l'oratoire de ses disciples , et la guarnit sa eissue par lo reciuement del cors et del sanc del sanior , et il sustenanz ses floibes menbres entre les mains de ses disciples estiut sorleueies ses mains el ciel , et darrain espir sofflat fors entre les paroles de l'orison .
El queil loist a sauoir ior apparuit de lui une reuelations d'une et de semblante uision az dous freres , al un demorant en la cele , al altre lonz establit .
Car il uirent ke une uoie aloit par droite uoie d'orient de sa cele ioskes el ciel , la queile uoie astoit esterneie de palies et luisanz de lampes cui hom ne poist conteir .
A cui li beirs en honorable habit dessore cleirs estisanz , demandat cui astoit la uoie cui il ueoient .
Et icil dissent ke il ne sauoient .
Az queiz dist icil : Ceste est la uoie par cui Benoiz li ameiz al sanior montet al ciel .
Gieres dunkes alsi com li present disciple uirent lo trespassement del saint homme , ensi lo conurent cil disciple ki ne furent pas present par l'ensenge ki lur fut deuant dite .
Et il fut enseueliz en l'oratoire del bieneurous Baptiste Iohan , lo queil il estorat destruit l'alteil d'Apollion .
Li queiz alsiment en cele fosse Sublacus u il promiers habitat , ioskes a or luist par miracles , se la foiz des proianz lo demandet .
De la forsenerie de la femme ki par sa fosse fut restablie a salut et a santeit .
Quar nouelement fut faite la chose cui ge raconte , ke une femme prise par pense , cant ele del tot ot perdut lo sens , et coroit par ior et par nuit par monz et par uaz , par bois et par chanz ; et la tan solement reposeuet , u li lassemenz la destraindoit a reposeir .
Mais par un ior cant ele erreuet uable par corage , ele paruint a la fosse del bieneurous baron Benoit lo pere , et la meist entreie nient sachanz .
Mais cant faite fut la matineie , si s'en eissit ensi saneit son sens , alsi com celei unkes n'eust tenut alcune deruerie del chief .
La queile femme parmeist par tot lo tens de sa uie en cele meisme santeit cui ele auoit prise .
Pirres .
Ke disons nos estre ke a la fie en meismes les aiues des martres ensi sentons estre , ke il nient ne demonstrent si granz benefices parmei lur cors , ke par lur reliques , et ke ilokes font plus granz signes , u il ne gisent pas par soi meismes ? Gregoires .
La u li saint martre gisent en lur cors , n'est pas dote , Pieres , ke il puent mostreir mult de signes , alsi com il font , et si demonstrent pluisors miracles a ceaz ki les quierent par pure pense .
Mais par tant ke des enfermes penses puet estre doteit , se il la sont present per oir , u certe chose est ke il en lur cors ne sont mie ; poruec lur couient la demostreir plus grandes signes , u la enferme pense puet doteir de lur presence .
Mais cil cui pense en deu est ferme et affichie , ele at tant plus merite de la foid , en combien ele conoist et eaz illokes nient gesir par cors , et nekedent nient defalir de la oance .
De ce est ke meisme alsiment la ueriteiz dist par k'ele la foid aoiseroit az disciples : Se ge ne m'en uois , li conforteres ne uenrat pas a uos .
Quar cant certe chose est , ke li espirs conforteres toz tens eist del pere et del filh , por coi dist li filz soi en uoies aleir , par ke cil uenget ki unkes ne soi depart del filh ? Mais par tant ke li disciple ueant lo sanior en char , par corporeiz oez lo scelhioient toz tens a ueoir , poruec a droit lur fut dit : Se ge ne m'en uois , li conforteres ne uenrat mie .
Alsi com se ouertement fust dit : Se ge ne sustrai lo cors , ge ne demosterai mie queiz soit li amors del espir .
Et se uos ne laissiez moi ueoir par corporeiz oez , ia mais n'aprendereiz moi ameir spiritueilment .
Pirres .
Il moi plaist ce ke tu dis .
Gregoires .
Ia doit l'om ke ke soit cesseir del parlement , par ke se nos tendons a raconteir les miracles des altres , endementres par lo silence rapareilhons les forces de parleir .
Ici finet li secuns liures .