En Bretaigne fu li laiz fet
ke nus appellum Nabaret.
Nabaret fu un chevaler
pruz e curteis, hardi e fer ;
grant tere aveit en heritage ;
femme prist de mut haut parage,
noble, curteise, bele e gente.
Ele turna de tut s'untente
a li vestir e aturner,
e a lacié e a guimpler ;
orgiluse ert a demesure.
Nabaret n'eüst de ce cure ;
asez li plut de sa manere
tut ne parait ele si fere ;
mut durement s'en coruça,
a plusurz feiz la chastia ;
devant li e priveement
s'en coruça asez sovent
e dit ke pas n'esteit pur lui,
ke ententë at vers autrui.
Sa beuté li fut sufferable
e a sun oef trop covenable.
Qant el nel vot pur li laisser,
ne le guimpler ne le laicer
ne le grant orgoil k'el mena,
de ses parenz plusurs manda ;
la pleinte lur mustra e dit,
a sa femme parler les fit.
Parenz manda ço ke desplout,
ke durement li enuiout
k'ele se demenot issi.
Oiez cum ele respundi.
« Seignurs, fet ele, si vus plest,
Cil ki li respuns unt oï
de la dame, se sunt parti.
Asez s'en ristrent e gaberent,
en plusurs lius le recunterent
pur le deduit de la parole.
Cil ki de lais tindrent l'escole
de Nabarez un lai noterent
e de sun nun le lai nomerent.