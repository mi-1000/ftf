Doon, cest lai sevent plusor :
n'i a gueres bon harpëor
ne sache les notes harper ;
nes je vos voil dire e conter
l'aventure dont li Breton
apelerent cest lai Doon.
Ce m'est a vis, se droit recort,
les Daneborc qui est au nort
manoit jadis une pucele
a merveille cortoise e bele.
Le païs ot en heritage,
n'i orent autre seignorage,
e a Daneborc conversoit :
ce ert le leu que molt amoit.
Por li e por ses damoiseles
fu dit le Chastel as Puceles.
La pucele dont je vos di,
por sa richesce s'orgueilli,
toz desdaignoit ceus du païs.
N'en i ot nul de si haut pris
qu'ele vousist amer ne prendre,
ne de li fere a li entendre ;
ne se voloit metre en servage
por achoison de mariage.
Tuit li preudomme de la terre
sovent l'en alerent requerre,
seignor voloient qu'el preïst,
mes el du tout les escondist.
Ja ne prendra, ce dit, seignor,
se tant ne feïst por s'amor
qu'en .I. seul jor vosist errer
de Sothantone sor la mer
desi que la ou ele estoit :
ce lor a dit, celui prendroit.
Par tant se cuidoit delivrer
e cil la lessierent ester ;
mes ne pot remanoir ensi.
Qant cil du païs l'ont oï,
- la verité vos en dirai -
plusor se mistrent en essai
par les chemins qu'errer devoient,
sus granz chevaus tantost montoient
e fors e bons por bien errer,
car ne voloient demorer.
Li plusor n'i porent durer,
ne la jornee parerrer.
De tex i ot qui parvenoient,
mes las e traveilliez estoient.
Qant ill estoient descendu
e au chastel amont venu,
la pucele contre eus aloit,
molt durement les ennoroit ;
puis les fesoit par eus mener
en ses chambres por reposer ;
liz lor fesoit apareillier
por eus ocirre e engingnier,
de bones coutes, de bons dras.
Cil qui pené furent e las,
se couchierent e se dormoient ;
el soëf lit dormant moroient.
Li chanbellenc mort les trovoient
e a lor dame racontoient,
e cele en ert durement lie
por ce que d'eus estoit vengie.
Loing fu portee la novele
de l'orgueilleuse damoisele.
En Bretaigne dela la mer
l'oï .I. chevalier conter,
qui molt estoit preuz e vaillanz,
sage e cortois e enprenanz :
Doon avoit non le vassal.
Icil avoit .I. bon cheval,
Baiart ot non, molt fu isniaus,
il ne donast por .II. chastiaus.
Por l'afiance du destrier
voudra cele oevre commencier
por la meschine e por la terre,
savoir s'il le porra conquerre.
A l'ainz qu'il pot, est mer passez,
a Sushantone est arivez.
A la damoisele envoia,
par son mesage li manda
qu'el païs estoit arivez,
envoiast li de ses privez
qui le deïssent verité
q'au jor qu'il lor avoit nommé.
Qant ele vit ses mesagiers
a lui envoia volentiers ;
le jor li a nommé e mis
qant el vendra en son païs.
Ce fu .I. samedi matin
que Doon s'est mis el chemin ;
tant erra que en la vespree
ot parfornie sa jornee
e a Daneborc est venuz ;
a grant joie fu receüz.
Li chevalier e li sergant,
n'i ot .I. seul, petit ne grant,
ne l'ennorast e nu servist
e bel semblant ne li feïst.
Qant a la pucele a parlé,
en une chambre l'ont mené
por reposer qant lui plera ;
li chevalier lor commanda
que seche buche li trovassent
e en la chambre l'aportassent,
puis le lessassent reposer,
car travailliez ert de l'errer.
Cil ont fete sa volenté ;
il a l'uis clos e bien fermé,
ne velt pas que nus d'eus l'agait.
O .I. fusil a du feu fait,
pres du feu vint, si se chaufa ;
onques la nuit ne se coucha
el lit qu'il ot apareillié.
C'il qui fu las e traveillié
en ce bon lit voloit jesir,
molt tost l'em pot mesavenir.
Qui plus dur gist, tant se deult mains
e plus hastivement est sains.
Au matin, qant il ajorna
il vint a l'uis, sel desferma,
el lit coucha, si se covri,
se bons li fu, si se dormi.
Cil le cuiderent mort trover
qui la chambre devoient garder ;
mes il le virent tot hetié,
entr'eus en sont joieus e lié.
A prime de jor est levé,
si s'est vestu e afublé ;
a la pucele vet parler
e ses covenanz demander.
La pucele li respondi :
« Amis, ne puet pas estre ensi ;
Il en a demandé respit
tant que Baiart soit sejorné
e il meïsme reposé.
Au qart jor fu li termes pris.
Doon fu a la voie mis.
Baiart erre, le cisne vole,
c'est merveille qu'il ne l'afole ;
le cisne ne pot tant voler
comme Baiart pooit errer.
La nuit sont en .I. leu venu
a un chastel qui riche fu ;
ilec est il bien herbergiez
e son cheval bien aaisiez.
Tant con lui plot, s'i sejorna,
qant bon li fu, si s'en ala
e a Daneborc est alez
ses covenanz a demandez.
Cele nu pot avant mener,
toz ses barons a fet mander.
Par lor conseil a Doon pris,
seignor l'a fet de son païs.
Qant espousee ot la pucele,
.III. jors tint cort e grant e bele.
Au qart s'est par matin levez,
son cheval li est amenez
sa fame a a Dieu commandee,
q'aler s'en velt en sa contree.
La dame pleure e grant duel fet
de ce que ses amis s'en vet,
merci li crie doucement
mes ce ne li valut noient,
de remanoir merci li crie
e bien li dit qu'il la traïe.
il ne la volt de rien oïr,
car tart li est du departir.
« Dame, fet il, je m'en irai,
L'anel li baille, ele le prent ;
atant s'em part, plus n'i atent,
alez s'en est, plus n'i remaint.
Molt est dolenz e molt se plaint ;
ençainte fu, c'est veritez.
Au terme que son filz fu nez,
grant joie en orent si ami.
Tant le garda, tant le cheri,
que li enfés pot chevauchier,
aler em bois e rivoier.
L'anel som pere li bailla
e a garder li commanda.
Li vallez fu apareilliez
e au roi de France envoiez ;
assez porta or e argent,
si despendi molt largement
en la cort se fist molt amer
car il ert larges de donner ;
molt fu de bon afetement.
En France fu si longuement
que li rois en fist chevalier
e il erra por tornoier,
querant son pris e pres e loing.
N'oï parler de nul besoing
ne vosist estre li premiers,
molt fu amez de chevaliers ;
a merveille fu de grant pris,
n'ot si vaillant homme el païs,
de chevaliers ot grant compaingne.
Au mont Saint Michiel en Bretaingne
ala li vallez tornoier,
as Bretons se volt acointier.
N'i ot .I. seul tant i jostast
ne de sa main tant gaaingnast.
Ses peres ert de l'autre part,
molt durement li estoit tart
qu'il eüst josté au vallet,
lance levee, el ranc se met ;
envie avoit du bien de lui.
De grant eslais muevent andui,
granz cox se sont entreferu,
le filz a le pere abatu.
S'il seüst que son pere fust,
molt li pesast que fet l'eüst ;
mes il ne sot que il estoit
ne Doon ne le connoissoit ;
el braz le navra durement.
Au partir du tornoiement
Doon fet le vallet mander
que il venist a lui parler,
e cil i vait a esperon
e Doon l'a mis a raison.
« Qui es tu, fet il, biaus amis,
Li damoisiaus a respondu :
« Sire, ne sai comment il fu ;
Doon l'oï, si l'apela.
« Mostre ça tost, fet il, tes mains. »
Li vallez ne fu pas vilains,
ses ganz oste hastivement,
an .II. ses mains li mostre e tent.
Qant vit les mains au damoisel,
en son doit reconnut l'anel
qu'il ot a sa fame baillié,
molt ot le cors joieus e lié.
Par l'anel que il a veü
a bien son filz reconneü
que ses filz ert, il l'engendra.
Oiant toz, li dit e conta :
« Vallet, fet il, bien m'aparçui
- Sire, fet il, s'est verité. »
Baisié se sont e acolé,
merveilleuse joie menerent,
a .I. ostel ensemble alerent.
En Engleterre sont alé,
li filz a le pere mené
a sa mere, qui molt l'amot
e durement le desirrot.
El le reçut comme seignor
puis vesquirent a grant honor.
De lui e de son bon destrier
e de son filz qu'il ot molt chier,
e des jornees qu'il erra
por la dame que il ama,
firent les notes li Breton
du lay c'om apele Doon.