Ki vult oïr e vult saveir De rei en rei e d'eir en eir Ki cil furent e dunt il vindrent Ki Engleterre primes tindrent , Quels reis i ad en ordre eü , Ki anceis e ki puis i fu , Maistre Wace l'ad translaté Ki en conte la verité .
Si cum li livres le devise , Quant Greu ourent Troie conquise E eissilié tut le païs Pur la venjance de Paris Ki de Grece out ravi Eleine , Dux Eneas a quelque peinne De la grant ocise eschapa .
Un fiz aveit k'il en mena Ki aveit nun Ascanius ; N'aveit ne fiz ne fille plus .
Ke de parenz , ke de maisnees , Ke d'aveir out vint nés chargiees .
Par mer folead lungement ; Maint grant peril , maint grant turment E maint travail li estut traire .
Emprés lung tens vint en Itaire : Itaire esteit dunc apelee La terre u Rome fu fundee .
N'ert de Rome encor nule chose .
Ne fu il puis de bien grant pose .
Eneas out mult travaillied , Mult out siglé , mult out nagied , Mainte grant mer out trespassee E mainte tere avironee .
En Itaire est venu a rive En une terre plenteïve , La u li Teivres en mer chiet Bien pruef d'illuec u Rome siet .
Latins , uns reis , k'iloec maneit , Ki tut cel regne en pais teneit , Riches huem e mananz asez , Mais velz esteit e trespassez , Ad Eneam mult enoré .
De sa terre li ad duné Grant partie sur la marine ; Estre le gré a la reïne Li pramist sa fille a duner E de sun regne a heriter .
N'aveit fors li enfant ne eir , Aprés lui deveit tut aveir .
La fille ert mult bele meschine , Si ert apelee Lavine , Mais prendre la deveit Turnus Ki de Toscane ert sire e dux .
Cil Turnus , ki ert sis veisins , Riches huem mult , sout ke Latins Sa fille a Eneam dunout ; Dolenz en fu , envie en out , Kar il l'aveit lunges amee E ele lui ert graantee .
A Eneam grant guerre en fist , Cors contre cors bataille en prist ; Chevaliers ert hardiz e forz , Mais il en fu vencuz e morz .
Dunc out Eneas la meschine , Reis fu e ele fu reïne .
Ne trova puis ki li neüst Ne de rien li contr'esteüst .
Puis k'Eneas Lavine out prise E la terre tute conquise , Vesqui il quatre anz e regna E a un chastel k'il ferma De Lavine posa le nun , Si l'apela Laviniun .
La feme e l'onur quatre anz tint : El quart an , quant sa fin li vint , Aveit Lavine conceü , Mais n'aveit pas enfant eü .
Mais li termes ne demora Ke Lavine un fiz enfanta : Silvius fu si propre nuns E Postumus fu sis surnuns .
En grant chierté le fist tenir Aschanius , kil fist nurir , Ki de Troie vint od sun pere ; Creüsa out esté sa mere Ki fille fu Priant le rei , Mais al tomulte e al desrei Kant Eneas de Troie eissi , En la grant presse la perdi .
Cil Aschanius tint l'onur Puis la mort sun pere maint jor .
Une cité edifia Ke l'on Albelunges numa , E a sa marastre laissa La terre , e quite li clama Le chastel ke Eneas fist Qu'el l'eüst tant cum el vesquist .
Mais lé Deus de Troie en ad pris Ke Eneas i aveit mis , En Albe les vuleit aveir , Mais il n'i pourent remaneir ; Unches nes i sout tant porter K'al main les i poüst trover ; El temple ralouent ariere , Mais jo ne sai en quel maniere .
Trente e quatre anz maintint la terre Ke unches guaires n'i out guerre .
Aschanius , quant il fina , Silvium , sun frere , herita , Ki esteit de Lavine nez , Puis ke Eneas fu finez .
Un fiz aveit Aschanius Ki refu numez Silvius ; Le nun de sun uncle porta ; Mais poi vesqui e poi dura .
Il out amee une meschine Celeement , niece Lavine ; Od li parla , cele conçut .
Kant Aschanius l'aperçut , Venir fist ses sortisseors E ses sages devineors ; Par els , ço dist , vuleit saveir Kel enfant deit la dame aveir .
Cil unt sorti e deviné E ço unt en lur sort trové Ke un fiz ke la dame avra Sun pere e sa mere ocirra E en eissil chaciez sera , Mais puis a grant honur vendra .
Issi fu veir comë il distrent E si avint cum il pramistrent , Kar al terme ke il nasqui Murut la mere , e il vesqui : Morte fu de l'enfantement E li fiz fu nez sauvement , Si li fu mis cist nun Brutus .
Quinze anz aveit e nient plus , Kant od sun pere en bois ala , Ki a male ure l'i mena .
A mal ure ensemble alerent , Une herde de cerfs troverent .
Li peres al fiz les aceinst E li fiz a un fust s'estreinst ; A un cerf traist k'il avisa , Mais la saiete trespassa ; Sun pere feri si l'ocist , Mais de sun gré nient nel fist .
Tuit li parent s'en coruscerent E del regne Brutun chacerent .
Cil passa mer , en Grece ala ; De cels de Troie iluec trova Tute la lignee Eleni , Un des fiz al rei Priami , E d'altres lignages asez Ke l'on aveit enchaitivez ; E mult i out de sun lignage , Mais tenu erent en servage .
Brutus trova sun parenté Dunt en Grece aveit grant plenté : Mult esteient multipliez Puis ke il furent eissillez .
Brutus n'i out gueres esté Kant il out grant los conquesté De hardement e de prüesce E de saver e de largesce .
Mult l'enorerent si parent , E tuit li chaitif ensement ; Donouent lui e prameteient E asez sovent li diseient , S'estre peüst e il osast , Ke de servage les getast : D'omes esteient grant compaine ; Se il eüssent chevetaine Kis maintenist e enseinnast E en bataille les menast , Legerement les purreit l'on Mettre fors de chaitivesun ; Entr'els aveit bien set milliers De bons e de pruz chivaliers , Estre geldë , estre servanz , E estre femmes e enfanz ; E se il les vuleit guier , A duc le fereient lever , Kar mult suffereient grant fais Pur vivre senz servage en pais , N'i aveit nul ki n'en fust bel .
En Grece aveit un damoisel , Assaracus aveit cil nun ; Fiz ert a un riche baron Del mielz de tute la contree , Mais sa mere ert de Troie nee : Greseis esteit de par sun pere E Troïens de par sa mere , Mais nez esteit en soignantage , E nekedent en eritage Li aveit sis peres duné Treis bons chastels de s'erité .
Assaracus , ki bastarz ere , De par sun pere aveit un frere Sulunc lur lei , fiz de moiller .
Cil ne vuleit mie otrier Qu'Assaracus chastel eüst , Ainz li tolist , si il peüst .
Assaracus se deffendeit E la terre a force teneit E as Troïens se pendeit Pur ço ke de lur gent esteit , Ne cil n'aveient nul refui En tute Grece fors a lui .
Par sun cunseil e par sun gré Firent Brutun lur avoé E par sun los e par s'aïe Prist Brutus d'els la seinurie .
Brutus vit ke grant gent aveient E ke li chastel fort esteient : Les treis chastels fist enforcier E guarnir cum a guerreier ; Puis assembla tuz les chaitis E les chaitives del païs , Homes e femes e enfanz E lur bestes e lur servanz , Dunt il aveient granz compaines , Sis mist es bois e es muntaines ; Dunc fist viande e robe atraire ; Puis ad sempres un brief fait faire .
Le rei de Grece salua E ces paroles li manda : « Pur la hunte e pur le viltage Del noble pople e del lignage Dardani al bon ancesur , Qui ad esté a desonur En cheitivesun lungement , Se sunt josté communement Li chaitif , si unt fait comune Come la gent ki deit estre une .
Lur chevetainne unt de mei fait , Si se sunt en cel bois atrait ; Mielz vuelent vivre de racines Come bestes e salvagines , Pur ço ke il seient delivre , Ke en servage a plenté vivre ; Mielz vuelent vivre en povreté Franc , ke chaitif en grant plenté .
Si il vuelent franchise aveir , Ne lur en deiz mal gré saveir , Ne tu ne t'en deiz mervailler Se il se vuelent purchacier : Chescuns desirre , si ad dreit , E volenté ad ke franc seit .
Ço te prient e jo te mand Ke franchement d'or en avant Puissent vivre la u il sunt E aler la u il vuldrunt .
» Li reis ad le brief esculté ; Grant mervaille li ad semblé Ke li Troïen se revelent E que de franchise l'apelent .
Fol hardement , ço dit , unt pris , E en fole ovre se sunt mis .
Ses ducs , ses princes , ses barons E tuz ses homes ad somons , Gent a chival e gent a pié ; Vers cels de Troie ad chivalchié .
Ço dist li rois e sil pensa Ke les chastels assegera K'Assaracus deveit tenir E ke Brutus feseit guarnir ; Et se Brutum poeit enz prendre , Ja n'en fereit el que del pendre .
Brutus oï dire asez tost Que li rois veneit od tel ost .
A un trespas que il saveit Par unt li reis passer deveit Od treis mil armez s'embuscha .
Li reis vint , ki passer quida , E Brutus ist de sun aguait ; Grant ocise ad des reals fet .
Li Greu , ki furent desarmé , S'en sunt tost en fuie turné ; En Achalon , un flun bien grand , En est grant masse entré fuiant .
Brutus , kis enchaucë al dos , En ad en l'eue maint enclos ; As rives les fait tresbucher E en l'eue parfund neier ; Neied en ad mult e ocis E mult en ad retenu vis ; Li reis meïmes s'en fuï E tute l'ost se departi .
Antigonus , freres le rei , Vit que Brutus fist tel desrei , Vit les ocis , vit les neiez ; Ses compainuns ad ralïez : Par maltalent e par iror Est turné ariere en l'estur .
Dunc veïssez aspre meslee , Maint cop de lance e maint d'espee , Maint home ester e maint abatre E maint fuïr e maint combatre ; Maint cop receivent e maint rendent ; Li Troïen par mi les fendent .
Maint en unt mort , maint abatu , Maint mis par fei , maint retenu .
Retenuz fu Antigonus E de ses homes tut le plus ; Cels enmena Brutus od sei Pris e lïez e mis par fei .
Pandrasus out grant marrement De sun frere e de l'altre gent ; Ses genz rassembla par matin Si mist le siege a Sparatin .
Ço quida que Brutus i fust E ses prisuns mis i eüst , Mais il fu el boscage entrez Si out la ses prisuns menez ; El chastel out mis chivaliers Sis cenz tut estre les archiers .
Li reis le chastel asega , Ses barons entur aloa , A chescun dist u il serreit E de quel part il assaudreit .
Berfreiz fist e perreres faire E fist suvent lancer e traire .
Le berfrai fist al mur joster E les perreres fist geter .
Cil dedenz ki sunt as kernels Traient saietes e quarels , Granz pieres gettent e granz fuz E lancent darz e pels aguz .
Engigneors ourent isnels Ki tost ourent fait mangunels As perieres contregeter ; N'i osa puis home arester .
Li autre unt feu aparailliez Si l'unt sur le berfrei lanciez , Tut l'unt mis en pudre e en cendre ; Mult se penouent d'els defendre .
Kant veit li reis que ne li valt , Que nes puet prendre par assalt Ne par nul engin ke il face , Trait sei en sus e sis manace .
L'ost fist clore tut environ De bon fossé a heriçon ; N'i laissa ke sul treis entrees E celes furent bien gardees .
Puis jura k'il n'en turnereit Dessi ke le chastel avreit .
Cil ki dedenz erent asis Jurent que ja ne serrunt pris Se primes ne sunt afamé .
La faim criement , kar poi unt blé ; Grant gent sunt e poi unt vitaille .
Pur ço k'il criement qu'ele faille , Mandent lur duc qu'il les socure , Kar se li socurs lur demure , Par la faim les estovra rendre , De cel ne se püent defendre .
Brutus fu forment curius Coment li suen fussent rescus ; Purpensa sei que il fereit , Par quel engin les secorreit ; Engieng quere li estuveit , Kar vers tel ost force n'aveit .
Boisdie e engin deit l'en faire Pur destrure sun adversaire , E pur ses amis delivrer Deit l'en en grant peril entrer .
Brutus pensa asez briefment ; Puis est coruz mult fierement Si ad pris al top un prisun , Anacletus aveit cil nun , Pris ert od le frere le rei .
Brutus le traist forment vers sei ; En sun poin tint tut nu sun brant , D'ocire le fist grant semblant .
« Mal culvert , dist il , ja murras , Ja cest jor ne trespasseras , Ne tu ne li frere le rei , Se tu ne guariz lui e tei ; Mais tu puez lui e tei salver E de ma prisun delivrer .
» « Tu feras , dist il , tun pleisir , Mais , si jo puis nus dous guarir , Di mei coment si nus guarrai .
» Brutus dist : « Jol t'enseinerai .
Ennuit , dist il , emprés cele ore Que l'en apele cholcheore , A cels ki l'ost guaitent irras ; E as eschauguaites diras Ke par engin e a larron T'iés eschapés de ma prisun .
Le frere le rei m'as emblé , Mais en cel bois l'as tresturné , Si ne l'oses avant mener Pur mei ki faz le bois garder ; Viengent od tei si l'en merrunt .
E quant il la venu serrunt De mun enbuschement saldrai E tuz ensemble les prendrai .
» Anacletus ad graanté Ço que Brutus ad purparlé , E Brutus li jure e afie A clamer quite , menbre e vie .
La nuit , quant bien fu asseri , Ke l'en deveit estre endormi , Ad Brutus sa gent assemblee Si se mist en une valee Ke il out anceis purveüe Dedenz le bois , prés de l'eissue .
Entur la valee , es busuns , En treis leus mist ses compainuns .
Kant il out tut apparaillié Anacletus ad pris congié ; As eschaugaites vint corant Come s'il s'en alast fuiant .
Les eschauguaites l'aperçurent , Tels i out ki bien le conurent ; Demandé li unt cum il vait E ke li frere le rei fait .
« De prison , dist il , l'ai jeté , Mais en cel bois l'ai resconsé , Kar sols ne s'en osë eissir Ainz vus estuet pur lui venir .
En anels est , ne puet aler , Ne jo nel puis par mei porter .
Venez od mei , jo vus merrai ; Assez pruef de ci le laissai .
Bien avrez le rei succuru , Kant cestui li avrez rendu .
» Cil quiderent ke veir deïst , E ki quidast ke il mentist ?
De traïsun n'aveient dute , Vers le bois dreit tindrent lur rute .
Anacletus en la veie entre , Il veit avant e cil süentre ; Menez les ad al leu tut dreit U il sout que Brutus esteit , E Brutus , ki ert bien guarniz , Les ad de tutes parz saisiz ; Unches un suls n'en eschapa Ne home a l'ost nel renoncia .
Dunc ad Brutus tuz ses armez En treis parties devisez .
« Baron , dist il , en l'ost ireiz E de treis parz les assaudreiz ; E jo irrai al tref le rei , Alquans de vus ensemble od mei .
Mais gardez bien que nuls n'i fiere , Ne cil devant ne cil deriere , Ne que nul mot n'i ait soné Desi ke jo avrai corné .
Quant jo al tref le rei serai , Haltement mun corn sonerai ; E des que vus soner l'orrez , Ja mar les Greus esparnirez ; Sure lur corez en dormant Sis ociez demeintenant .
» Li chivaler l'unt fait issi Come Brutus lur establi ; De treis parz sunt en l'ost entré , Enmi les trefs sunt aresté .
Brutus nel fist pas lentement ; Al tref lu rei vint erraument , E quant il dut dedenz entrer , Par aïr fist sun corn suner .
Des que li suen l'unt entendu Par tuz les trés sunt espandu .
Li Greu esteient endormi ; Ainz que il fussent estormi , Out par les trés maint cop doné , Maint puin , maint braz , maint pié copé , Espandue mainte cervele E perciee mainte büele .
Li Greu n'aveient nul leisir D'armes prendre ne de fuïr , Kar li Troïen les detienent Ki devant e detriés lur vienent Ne d'els ocire ne se feinent U que il unches les atteinent .
Cil que de lur mains eschapoent La u il melz garir quidouent , As granz faleises desrochouent U es fluives parfunz neouent ; De tutes parz trovoent mal .
Brutus , ki vint al tref real , Prist le rei tut vif e tut sain ; Quant li soleiz leva al main , El chastel od sei le mena E a guarder le comanda .
Puis ad le guaain assemblé , Tut l'ad as chevaliers duné , E par ban comanda as vis K'il enterrassent les ocis .
Le jur emprés prist de sa gent Les plus sages priveement ; Conseil demanda k'il fereit Del rei de Grece k'il aveit , S'il l'ocireit , u raendreit , U tut quite le clamereit ; Par lur conseil en vult ovrer , Que ne l'en puissent puis blasmer .
Cil furent de divers pensez Si unt divers conseilz donez .
Li un li louent a requere Une partie de sa terre U la lur gent maner peüst E quitance e franchise eüst ; Li un loent e mult lur pleist Ke li reis aler les en laist ; Aler vuelent en altres regnes Od lur enfanz e od lur femes .
Endementres k'il vunt dutant Lequel conseil prengent avant , Si s'escria Menbritius , Uns sages hom , ki leva sus : « Pur quei , dist il , estes en dote ?
Entre vus tuz ne veez gute .
Dunt n'est ço la mieldre sentence Ke d'aler franc querum licence ?
Duinst nus li reis or e argent , Duinst nus nés e duinst nus furment , E doinst nus quanquë ad mestier As nés conduire e a mangier ; E doinst al duc , nostre seinnor , Innogen , sa fille , a oisur ; Puis irrum quere mansions Par alienes regions .
Kar si nus od lui remanons , Si mal eümes , pis avroms ; Jamais as Greus nen avrom pais , Kar il n'ublierunt jamais Lur parenz , lur uncles , lur peres , Lur cosins , lur nevuz , lur freres Ne lur altres amis precains Que nus avum morz a noz mains .
Sachiez que il les vengerunt Des que tens e leu en avrunt .
Mult est fols ki el en espeire , Ja , dit l'on , cui mal faiz nel creire ; Jamais ne crerrai lur manaie ; De vieuz mesfait nuvele plaie .
Nus lur avum asez mesfait , Jo ne quid ke nul en i ait Ki n'ait par nus damage eü , U ami u parent perdu .
Fiz i ad remés e cosins Ke nus avums fait orphenins Ki encore en querrunt vengance , Nel mettrunt mie en ubliance .
Nus descrestrums e il crestrunt , Nus descharrums e il sordrunt ; E se il püent une feiz Venir el desus , vus verrez , U vus u cil ki dunc vivrunt , Ke tut cil de Troie murrunt , E nus l'avum bien deservi .
Pur si fait mal cum jo vus di Vus lo jo mettrë a la veie , Se Brutus , nostre dux , l'otreie .
» A ceste parole out grant bruit : « Bien dit , bien dit !
» ço dient tuit .
Dunc firent le rei amener Si l'unt fait devant els ester .
Tuit li crient que ja murra E sis freres ja ne garra , Se de l'aler congied nen unt Od l'aveir que il nomerunt .
Dunc li unt tut nomé l'aveir , Les nés , le blé , l'altre estuveir ; E sa fille li unt rovee Si iert a lur duc mariee .
Li reis vit que la force ert lur E de murir out grant poür ; A tuz ensemble ad otrié Franchisë , e d'aler congié .
« En prison , dist il , me tenez E ma fille me demandez ; Ma fille avrez , n'en puis faire el , Mais a mun enimi mortel , A cruel home e a felun , La durrai , u jo voille u nun ; Mais alques me confortera Ke gentilz hom e pruz l'avra .
Les nés , le furment , la viande E l'aveir ke l'en me demande Vus durrai jo plenierement ; E si vus veneit a talent K'en cest païs remansissiez , Tuit franc e quite serriez , Si vus durreie par esguard De ma terre la tierce part .
» Cil ne voldrent mie remaindre Ne de lur requeste refraindre .
Dunc tramist li reis ses messages Par Grece as porz e as rivages ; Tutes les nés fist assembler Ke poeient par mer sigler ; Eslites furent les meillurs , Les plus fortes e les greinnors ; Celes furent appareillees E de vitaille bien chargiees ; Les plus bels aveirs del païs E les plus chiers unt es nés mis .
E li reis sa fille amena , Innogen , al duc la duna ; E plus li ad assez duné Que Brutus n'aveit demandé ; N'i out vassal , n'i out baron Cui li reis ne donast bel don ; Sulunc ço que chescuns valeit Plus bel dun e plus chier aveit .
Des que il orent buen oré , N'unt mie lunges demoré ; Al port vindrent , es nés entrerent , Lur trés e lur veilles leverent ; Seze vint nés e quatre furent Quant del port de Grece s'esmurent .
Deus jors e une nuit siglerent , Qu'a port n'a rive ne turnerent ; Al secund jor vindrent siglant A Leogice a l'avesprant .
A l'ille vindrent , sus munterent , Home ne feme n'i troverent ; Tut unt trové le païs guast Ke n'i aveit ki gaainnast .
Utlage l'orent tut guasté , Chacied la gent , l'aveir porté .
Tute esteit la terre en guastine , Mais mult i aveit salvagine .
Li Troïen assez en pristrent E en lur nés assez en mistrent ; Lunc tens aprés , a grant fuisun , Lur en dura la veneison .
Guaste unt trovee une cité E un temple d'antiquité .
L'imagë ert d'une deuesse , Diane , une divineresse Diables esteit , ki la gent Deceveit par enchantement ; Semblance de feme perneit Par quei le pople deceveit .
Diane se fesait numer E deuesse de bois clamer .
Kant cele terre esteit poplee , Ert l'image bien coltivee E tenue ert en grant enur ; La veneient li anceisur Pur demander e pur oïr Del tens ki esteit a venir .
Diane lur donout respuns Par signes e par visiuns .
Brutus prist doze des ainz nez , Des plus justes , des plus senez , E un pruveire de lur lei , Gerion , sis mena od sei ; A l'ymage vint en la crote , Defors laissa l'altre gent tute .
En sa main destre out un vaissel Plein de vin e de leit novel Ki d'une blanche bisse esteit , Come Diane requereit .
Par plusurs feiz s'umilia E la deuesse depreia Ke par respuns li enseinnast U par signe li demustrast Quel region purreit trover Bone e paisible a converser .
Par noef feiz fist ceste preiere Od basse voiz , od simple chiere ; E par noef feiz l'alter baisa E par noef feiz l'avirona , En sa main le hanap portant .
Puis l'espandi el fu ardant Que il aveit fait alumer Devant l'image , lez l'alter .
Puis ad pris le quir de la bisse Dunt il out fait le sacrefice ; Jus a la terre l'estendi , Desur se jut si s'endormi .
Vis li fu , la u il dormeit , Que la deuesse li diseit : « Ultre France , luinz dedenz mer Vers Occident , purras trover Une ille bone e abitable E a maneir mult delitable .
Bone est la terre a cultiver , Gaiant i soelent abiter .
Albion ad non , cele avras , Une Troie nove i feras .
De tei vendra reial ligniede Ki par le mund iert esalciede .
» Quant la vision fu finee E Brutus l'out bien recordee , Graces rendi a la deuesse E si li fist vou e premesse Ke se la terre aver poeit Ke par sunge li prameteit , Temple e image li fereit E tut tens mais l'enorereit .
Puis ad sa visiun contee Si com ele li ert mostree A ses homes ki l'atendeient , E ki el temple esté aveient .
Dunc sunt tuit as nés repaired , Tant unt siglé , tant unt nagied , Tant unt eü oré e vent Qu'en trente jors roondement Dessi as porz d'Alfrice vindrent .
Mais par devant lur eire tindrent , Le lac passerent de Salins E les alteus as Philistins ; Rucikadam unt trespassé E les montaines d'Azaré ; Illuec unt udlages trovez Ki forment les unt desturbez , Kar encontr'els se combatirent ; Mais li Troïen les venquirent , Aveir lur tolirent mult grant , Dunt il furent riche e manant .
Malvan cel fluvie trespasserent , E en Mauritanie ariverent .
Pur viande e pur bevre quere Sunt de lur nés eissu a terre ; Tute la terre unt desguastee , D'une mer a l'altre robee .
Robe e aveir unt asez pris , Puis se sunt a la veie mis .
Siglé unt e passé mult prés Des bornes que fist Herculés , Unes colonnes k'il ficha , Ço fu uns signes k'il mustra Ke dessi la aveit conquis U il aveit cez piliers mis .
Les sereines unt la trovees Ki lur nés unt mult desturbees .
Sereinnes sunt monstres de mer , Des chiefs poënt femes sembler , Peisson sunt del nomblil aval , As mariniers unt fait maint mal .
Vers occident es granz mers hantent , Duces voiz unt , dulcement chantent ; Par lur duz chant les fols atraient E a deceivre les asaient .
Li fol home ki lur chant oient De la dulçur del chant s'esjoient ; Lur veie oblient e guerpissent E , se par tens ne s'avertissent , Tant les funt par mer foleier Ke sovent les funt periller ; U al mains lur dreit eire perdent .
Par mainte feiz as nés s'aerdent E tant les tienent e demorent Ke a roche u a peril corent .
Mult funt a criendre les sereines Kar de felonie sunt pleines ; Ne puet pas d'eles eschaper Huem ki bien ne s'en seit guarder .
Figure portent de Diable , La cui ovre est tant delitable E tant est duce a maintenir K'a peine s'en poet l'on partir ; E cil ki a s'ovre s'aert Sa dreite veie e sun cors pert , Si come cil vait malement Ki as sereinnes trop entent .
Li Troïen les aperçurent , Lur chant oïrent sis conurent ; Oï en aveient parler Si nes voldrent mie escolter ; A lur nés entur s'aerdeient , A bien pruef neier nes faiseient ; A grant peine s'en eschaperent E juste Espaine trespasserent .
La troverent a un rivage Des Troïens de lur lignage Quatre granz generaciuns , Que Antenor , uns des barons , Amena de Troie fuitis Quant li Greu les orent conquis ; Corineüs les mainteneit , Ki lur sire e lur dux esteit .
Corineüs esteit mult granz , Hardiz e forz come gaianz ; Cil ad oï e entendu Que cele gent de Troie fu Qui aloent tere querant Qu'il eüssent a remanant .
De lur venue fu mult liez Si s'est a els acompainiez ; E de sa gent bien grant partie Se sunt mis en lur compainie .
Brutus l'ama mult e cheri , E mult out en lui boen ami .
Quant il murent des porz d'Espaine Lur eire pristrent vers Bretaine : N'ert pas Bretaine encor nomee Ainz ert Armoriche apelee .
A destre main Peitou laisserent ; Tant siglerent e tant nagierent Que al rivage vindrent dreit La u la mer Leire receit .
La u Leire a la mer assemble Vint la navie tute ensemble .
Set jurz unt illuec atendu , Le païs e l'estre veü .
Goffiers , ki ert reis de Peitiers , I enveia ses messagiers Pur enquerre quel gent esteient , Se pais u bataille quereient ; Humbert , ki bien saveit parler , Fu a cel message porter .
Corineüs ert fors eissuz , Des nefs esteit al bois venuz Od dous cenz homes , pur chacier E pur la contree cerchier .
Li message l'unt encontré , Si li unt sempres demandé Par cui los e par cui guarant Il vait par la forest chaçant .
« Li reis , ço dient , ad fait vié Qu'il n'i ait bersé ne chacié Ne adesee veneisun En la forest , se par lui nun .
Coment i oses bisse prendre Puis ke li reis l'ad fait defendre ?
» Corineüs ad respundu : « Se vostre reis l'ad defendu , De sa defense rien ne sai Ne jo neient ne la tendrai .
» Humberz tint un arc sil tendi , Ferir le volt , mais cil guenchi ; Corociez fu , avant sailli , L'arc ke Humberz teneit saisi , Parmi le chief tant l'enbati Que la cervele en espandi .
Si compainun s'en sunt fuï Si unt Humberz gisant guerpi ; Al rei Goffar unt descuvert Coment l'on aveit mort Humbert .
Li reis le vult aler vengier E de la terre cels chacier ; De sun servant mult li pesa .
Riches huem fu , grant gent manda .
Brutus le sout par ses espies ; Totes ses nefs ad bien garnies De bone robe e de vitaille , Si mist enz tute la rengaille , Si lur dist que ja n'en eississent Pur nule chose qu'il oïssent Dessi qu'il a els repairast , U que sun estre lur mandast .
S'altre gent ad mis en conrei Si est alez contre le rei .
E li reis vint si se mellerent , D'ambedous parz granz cops dunerent ; Li Peitevin bien les requierent , Li Troïen bien les refierent ; Lungement se sunt combatu Que cist ne cil ne sunt vencu .
Corineüs out grant verguinne , Ki mult ert buen en la busuine , Que li Peitevin sunt si fort Que ja ne sunt vencu ne mort .
Devers destre sa gent alie Si lur ad fait une envaïe ; La bataille ad par mi fendue , Destre e senestre mult en tue .
A cel enchauz perdi s'espee , Mais une hache ad recovree , El puin li vint par aventure .
Dunc fu la mellee plus dure ; Ki de la hache ert conseüz Tut ert parmi le cors fenduz .
Li Troïen ki l'esgardouent E li altre se merveillouent Del grant hardement qu'il portout E des granz cops que il dunout .
Trestut ad fait departir l'ost ; N'i ad nul ki atendre l'ost .
Corineüs les enchaçout E as dos detriés lur criout : « Malvaise gent , pur quei fuiez , Ki combatre vus deviez ?
Pur quei alez vus trestornant ?
Quidez me vus veintre en fuiant ?
Mustrez que vus avez ci quis Si defendez vostre païs .
Vus fuiez trop vilainnement Ki fuiez pur mei sulement ; Ja estes vus plus d'un millier Si fuiez pur un chevalier .
Ne savez cele part fuïr Que jo ne vus face murir ; Mais riches conforz vus puet estre Que vus murrez od ceste destre Dunt jo ai maint bon cop duné E maint millier d'omes tué E maint gaiant par mi trenchié E en enfern maint enveié .
E quatre e quatre , e treis e treis , Venez ça , ferez demaneis !
» Suharz , uns des reals , oï Sun grant orguil e sun fier cri ; Od treis cenz chevaliers armez Est vers Corineüm turnez .
De tutes parz li sunt coru ; Jal quiderent aveir vencu , Mais Corineüs s'adreça , A Suharz vint , tel li duna Qu'il le fendi en dous meitiez De sum le chief dessi as piez .
Des altres fist tel tueïz Come leüns fait de berbiz , Nuls n'i aveit defensiun Plus que berbiz contre leün .
Brutus od tuz ses Troïens Li vint aider parmi lé rencs ; Dunc crut la noise e crut l'ocise , Mainte alme i out fors de cors mise .
Briefment vus en dirrai la fin , Vencu furent li Peitevin .
Gofier , ki en out grant pesance , Pur querre aïe ala en France As doze pers ki la esteient , Ki la terre en doze parteient .
Chescuns des duze en chief teneit E rei apeler se feseit .
Tuit doze unt a Gofier pramis A vengier de ses enemis E il les en ad mercied ; Dunc unt lur homes assembled .
Brutus fu liez de la victorie E del gaain e de la glorie ; Tutes les terres ad guastees , Les viles arses e robees .
Mult unt robé , mult unt guasté ; A un tertre sunt aresté , En sum unt fait un chastelet , Unc ainz n'i out eü recet , Ne burc , ne vile , ne maisun ; Mais , si com nus leü avum , Par l'ovrainne de cele gent Out Turs primes comencement , Turs la cité , ki encor dure , Qui Turs out nun d'une aventure Ki jesqu'a poi vus sera dite Si come jo la truis escrite .
Li Troïen se sunt atrait El chastel quant il l'orent fait ; Dous jurz i aveient esté Puis que il l'aveient fermé ; Es vus Gofier od les Franceis , Od les contes e od les reis ; Le tertre vit achastelé , A merveille li ad pesé .
« De duel , dist il , me puis dever , Duel me devreit del sens geter : Les feluns vei ki m'unt chacié E ki mun regne unt eissillied , E desur ço , estre mun gré , Unt fait chastel en m'erité .
Baron franceis , tost nus armum E vivement les assaillum !
» Dunc s'armerent si se partirent ; Doze conreiz de Franceis firent , Puis sunt dreit al chastel venuz , E cil dedenz sunt fors eissuz , Li Franceis les unt bien feru E cil les unt bien receü ; Es vus bataille bien ferue , Chescuns de bien ferir s'argue .
As premiers cops , en poi de tens , En fu le mielz as Troïens : Plus de dous mile unt morz jetez Des Franceis , e plusurs naffrez .
Grant masse ariere les ruserent , Mais li Franceis se recrierent , E lur force tuz tens cresseit Kar la lur gent tuz tens veneit ; Mis les unt a force el chastel .
Dunc fu as Franceis le plus bel , Le chastel unt tant assailli Ke la nuit vint quis departi .
El chastel out bien grant trepeil ; A mie nuit unt pris conseil Que Corineüs s'en istreit , La sue gent od sei merreit E en un bois s'embuschereit Ki assez pruef d'illuec esteit , E quant Brutus se combatreit Al matinet , del bois saldreit ; As Franceis survendreit as dos Sis avreient entr'els enclos ; Issi purreient descunfire Gofier le rei e sun empire .
Cel conseil unt tenu a buen .
Corineüs e tuit li suen S'en eissirent al coc chantant , El bois furent einz l'ajornant .
Brutus fist le chastel guaiter , Le plus des suens ad fait veiller , E bien par matin s'en eissi ; As Franceis vint sis envaï .
Dunc refu fiere la bataille , Mais sempres a la començaille , Ainz que venist Corineüs , Fu ocis niés Bruti Turnus .
Turnus ert de grant hardement E fort ert merveillusement ; De force ne de vasselage N'out sun per en tut le barnage , Ne qui ferist tant fierement Fors Corineüm sulement ; Mult esteit hardiz e mult forz .
Des Franceis aveit sis cenz morz Od sa main sule e od s'espee Qui mult esteit ensanglantee .
Mais de sa gent trop s'elluinna E les Franceis trop enchauça ; E cil l'unt enclos e nafré E entr'els l'unt mort craventé .
Brutus l'en traist si l'en porta E el chastel sus l'enterra .
Pur Turno qu'illuec fu ocis E el chastel en terre mis Fu puis Turs la vile apelee E Toroinne entur la contree .
Brutus forment se combateit E sun nevu vengier vuleit .
Corineüs l'ad secoru Ki mult i fiert de grant vertu .
As Franceis vint de l'altre part Dunt il n'aveient nul regart ; Dunc veïssiez bataille grief , Percié maint cors , trenchié maint chef .
Ne vus savreie mie escrire Le tueïz ne le martire , Le damage ne la dolur Que des Franceis fu fait le jur .
Nes porent pas lunges suffrir , Bien tost les en estut fuïr .
Li Troïen les parsoeient Ki a glaive les ocieient .
Brutus fist ses grailles soner Si fist ses homes returner .
Conseil pristrent qu'il s'en ireient E cele terre guerpireient ; Pris unt lur robë e lur preie , As nés vindrent la dreite veie .
De lur guaain lur nés chargerent E de la terre s'esluinnerent .
Tant al soleil , tant as esteilles , Tant as avirons , tant as veilles , A Toteneis en Dertremue Est tute la flote venue : Ço est l'ille dunt la deuesse Lur fist el sunge la premesse .
Des nés a terre fors eissirent ; Mult furent lied , grant joie firent .
De la terre qu'il unt trovee Que tant unt quise e desirree , Unt tuz lur travailz ubliez E les Deus en unt merciez .
En cele ille gaianz aveit , Nule gent altre n'i maneit .
Gaianz erent mult corporu , Sur altres genz erent creü ; Ne vus sai lur nuns aconter Ne nul n'en sai , fors un , nomer .
L'un sai nomer , cel vus puis dire , Goëmagog , qui ert lur sire .
Pur sa force e pur sa grandur L'orent li altre fait seinnur .
Cist e li altre as monz fuïrent E la plaine terre guerpirent Pur les Troïens qu'il haieient , E lur saietes lur traeient .
Un jur firent Troïen feste A la maniere de lur geste ; Caroles faiseient e geus Pur la joie des novels lieus U il esteient assené , Qui lur esteient destiné E a els e a lur lignage A tenir mais en eritage .
Es vus la vint gaianz venuz , Des cavernes des munz eissuz ; Goëmagog devant alout , Lur sire esteit e sis menout .
As Troïens corurent sure , Mult en ocistrent en poi d'ure ; Od pierres , od tinels , od pels , En unt morz ne sai quanz ne quels .
Quant il s'en quiderent partir E es montainnes revertir , Li Troïen tant les hasterent E tant cops e tels lur donerent Od darz , od lances , od espees E od saetes barbelees , Les anmes lor firent roter .
Brutus fist le plus grant guarder , Goëmagog , pur essaier Liquels ert plus fort a lutier , Corineüs u li jeiant , Kar chacuns ert merveille grant .
Corineüs i acorut Des que il seut que lutier dut ; Prés de la mer en un champ plain , Sur une faleise al terrain , Ad Brutus la lute assemblee ; Volentiers l'unt tuit esguardee .
Corineüs se rebraça , Esterchi sei si se molla , Des pans de sa cote se ceinst , Parmi les flancs alques s'estreinst .
Goëmagog se racesma E de lutier s'apareilla .
Braz a braz se sunt entrepris , Braz unt desus e desuz mis .
Es les vus ensemble jostez , Piz contre piz , lez contre lez ; Par detriés les dos s'enbracerent , Par grant aïr lur mains lacerent ; Dunc veïssez tur contre tur , Vigur mettre contre vigur .
E pied avant e pied ariere , E engieng de mainte maniere ; Tornent de ça , tornent de la , Chescuns fud forz si s'aïra ; Des peitrines s'entrebutouent E des jambes luin s'aforchoent ; A la fiëde s'assembloent Si que tut dreit a munt estoent .
Dunc les veïssez bien suffler , E nés froncir e fronz suer , Faces nercir , oilz roïller , Sorcilz lever , sorcilz baissier , Denz reschinner , colur muer , Testes freier , testes hurter , Buter e sacher e enpeindre , Lever , sufacher e restreindre , Baisser e drescer e esmer E jambet faire e tost turner .
A la hanche i out maint tor fait E sus levé e a sei trait ; Chescuns vuleit l'altre sosprendre E chescuns se vuleit defendre .
Goëmagog s'esvertua , Ses braz estreinst , ses mains laça , Corineüm vers sei sacha Si que treis costes li fruissa ; Mult le bleza , petit failli Que desuz sei ne l'abati .
Corineüs , qui fud bleciez , A quant qu'il puet s'est aïriez , Le gaiant traist de tel aïr Que les costes li fist cruissir ; Un poi aval l'ad recovré Si l'ad contre sun piz levé , A un desrube l'ad porté Entre ses braz trestut pasmé ; Ovri ses mains , lascha ses braz , Cil fud pesanz , si prist tel quaz Aval la faleise el rochier , N'i remist os a depescier ; La mer tut environ rogi Del sanc ke del cors espandi .
Li leus out puis le nun e a Del gaiant qu'illuec trebucha .
Quant la terre fud neïee Des gaianz e de lur lignee , Li Troïen s'aseürerent , Maisuns firent , terres arerent , Viles e burcs edifierent , Blez semerent , blez guaainerent .
La terre aveit nun Albion , Mais Brutus li chanja sun nun , De Bruto , sun nun , nun li mist , E Bretainne apeler la fist ; Les Troïens , ses compainuns , Apela , de Bruto , Bretuns .
E Corineüs ad partie De la terre a sun hués saisie ; Cele partie ad apelee , De Corineo , Corinee ; Puis , ne sai par quel entrefaille , Fu apelee Cornewaille ; Del nun qu'el out premierement Tient encor le comencement .
Le language qu'il ainz parloent Que il Troïen apeloent , Unt entr'els Bretun apelé .
Mais Engleis l'unt puis remué ; La parole e li nuns dura Tant que Gormund i ariva ; Gormund en chaça les Bretuns Si la livra a uns Saissuns Qui d'Angle Angleis apelé erent , Ki Engletere l'apelerent ; Tuz les Bretuns si eissillierent Que unches puis ne redrescerent .
Cornoaille out Corineüs E Bretainne out tute Brutus .
Chascuns traist a sei ses amis E les homes de sun païs .
Bien tost fu la gent si creüe E si par la terre espandue , Vis vus fust que lunc tens eüst Que Bretainne poplee fust .
Brutus esguarda les montainnes , Vit les valees , vit les plainnes , Vit les mores , vit les boscages , Vit les eues , vit les rivages , Vit les champs , vit les praeries , Vit les porz , vit les pescheries , Vit sun pople multepleier , Vit les terres bien guaainier ; Pensa sei que cité fereit E Troie renovelereit .
Quant il out quis leu covenable E aaisiez e delitable , Sa cité fist desur Tamise ; Mult fud bien faite e bien asise .
Pur ses anceisors remembrer La fist Troie Nove apeler ; Puis ala li nuns corumpant , Si l'apela l'om Trinovant ; Mais qui le nom guarde , si trove Que Trinovant est Troie Nove , Que bien pert par corruptiun Faite la compositiun .
Por Lud , un rei ki mult l'ama E longement i conversa , Fu puis numee Kaerlu .
Puis unt cest nun Lud corumpu Si distrent pur Lud Lodoïn ; Pur Lodoïn a la parfin Londenë en engleis dist l'um E nus or Lundres l'apelum .
Par plusurs granz destruiemenz Que unt fait alienes genz Ki la terre unt sovent eüe , Sovent prise , sovent perdue , Sunt les viles e les contrees Tutes or altrement nomees Que li anceisor nes nomerent Ki premierement les fonderent .
A cel terme que jeo vus di Ert de Judee prestre Heli , E Philistin en lor contree Ourent l'arche e la lei portee .
Quant Brutus out sa cité fete E de la gent grant masse atraite , Citedeins i mist e burgeis Si lur duna preceps e leis Ke pais e concorde tenissent Ne pur rien ne se mesfeïssent .
Bretainne tint vint e quatre anz E d'Innogen out treis emfanz : Si trei filz furent Locrinus E Kamber e Albanactus .
Cil trei , qui emprés lui vesquirent , En Trinovant l'ensevelirent , La cité que il out fundee .
Pus unt la terre devisee Par amur e par compainie , Si que chescuns out sa partie .
Locrin , cil ki esteit ainz nez , E plus fort ert e plus senez , Out a sa part la region Ki de sun nun Logres out nun ; E Kamber ad la terre prise Ke Saverne vers north devise , E quant il out cele saisie De sun nom l'apela Kambrie , Granz palais i fist e granz sales .
Mais ore ad nom Kambrie Guales ; Kambrie out nom , Guales aprés , Pur la reïne Galaes ; U Guales out Guales cest nom Pur memorie del duc Gualon .
Guales fud de mult grant puissance Si fud de lui grant reparlance .
Albanac , li tierz , fu li mendre , E a celui avint a prendre Une terre qui ert boscainne , Que de sun nom noma Albaine : Albaine d'Albanac ot nom , Ço que nus Escoce apelom .
Quant li trei frere ourent parti Come bon frere e bon ami , Senz vice e senz iniquité Tindrent entr'els fraterneté .
Humber , ki ert reis des Hunuz , Uns hoem forment par mer cremuz , Ki les illes alout guastant E les rivages tuz robant , En Escoce a un port torna E od Albanac se mella Pur la terre que il robout .
Cruels huem fu e granz genz out ; Albanac venqui e conquist , Lui e le plus des suens ocist .
Li altre , ki s'en eschaperent , En Bretaine a Locrin turnerent ; Locrin e Kamber s'assemblerent E lur frere venger alerent .
Humber de ça Escoce Watre Loin encontr'els s'ala combatre , Mais vencuz fu si s'en fuï ; E en une eue s'enbati Ki de sun nom Humbre est nomee , Pur Humbro fu Humbre apelee ; Humbre cest non l'eue reçut Pur Humbro que dedenz morut .
Il out en Alemaine esté E mult out la pris e guasté ; Treis meschines en out ravies Sis aveit en sa nef guerpies : Fille a rei ert l'une pucele , Estrild out non , qui mult fu bele ; Ne poeit hoem suz ciel trover Plus bele de li , ne sa per .
Quant neied fu e mort Humber , Locrin e sis frere Kamber Sunt coru as nefs , al navie , Pur aveir la grant manancie .
Les treis meschines unt trovees Que Humber aveit amenees .
Locrin en ad Hestrild amee E a guarder l'ad comandee .
A muiller , ço dist , la prendra , Ja altre feme nen avra , Kar sa belté mult li agree ; A guarder fud Hestrild livree .
Corineüs encor viveit Ki une sue fille aveit Que cil Locrin prendre deveit ; Mais pur Hestrild la guerpisseit .
Pur amur Hestrild la laissout E covenant en trespassout .
Corineüs s'en coruça ; Tant quist Locrin qu'il le trova .
Devant lui vint irreement E parla mult enfleement , Une hache grant en sun col .
« Locrin , dist il , put fel , put fol , Nuls huem ne te puet guarantir Que ja ne t'estuece morir .
As tu ma fille refusee Que tu aveies afiee ?
Que deit ço que tu ne la prenz ?
Sunt ço les grez que tu me renz Pur tun pere ki jo servi E pur les mals que jo soffri Des granz plaies e des mellees Encontre genz d'altres contrees ?
Pur tun pere mettre a enor Suffri jo mainte grant suor E meinte tribulation , E tu me renz tel gueredun Ke ne sai pur quele aliene Lais ma fille Guendoliene .
Pur tun pere oi jo maint peril , E or ne sai pur quel Hestrild , Neïs tant cum tu vif me veiz , Lais ma fille que prendre deiz .
Ne puet mie estre senz vengance Tant cum jo avrai tel poissance Es braz que jo ai ci levez Dunt jo ai les gaianz tuez .
Morz iés , ja seras detrenchiez !
» A tant s'est a lui aprismez Come s'ocire le volsist , E se devient il l'oceïst , Mes lur ami entr'els saillirent E l'un de l'altre departyrent .
Corineüs unt apaied E a Locrin unt conseilled Que tut sun covenant li tienge ; Prenge la ainz que pis l'en vienge .
Dunc ad Locrin par itel guise Guendoliene a feme prise , Mais il nen ad mie obliee Hestrild , qu'il out asoinantee .
Par un suen bien familier Fist fere a Lundres un celier Desoz terre parfundement , La fud Hestrild celeement .
Set anz la tint issi Locrin Celeement el sozterrin .
Quant il i voleit converser E alques longes demorer , A sa feme acreire faiseit Que sacrefise as Deus rendeit Qu'il ne poeit rendre altrement Se issi nun occultement .
Tant la tint , tant i conversa Qu'Hestrild une fille enfanta , Abren out nom , mult fu plus clere Et plus bele qu'Hestrild , sa mere , Ki mult fu bele e avenant .
Guendoliene rout enfant , Un vallet , meïsme cel an , Sil firent apeler Madan .
Des que cil Madan pout aler E sout entendre e sout parler , A sun aiol l'unt fait livrer Pur nurrir e pur doctriner .
Li termes vint ki venir dut Que Corineüs se morut , Et Locrin , qui mais nel duta , Guendoliene en envea Et Hestrild ad tant enoree Que a reïne l'ad levee .
Guendoliene fu irree Del rei qui l'en out enveiee ; En Cornoaille s'ala plaindre , La u sis peres soleit maindre .
Tant assembla de ses parens E tant requist estranges genz , Grant ost mena de Cornoaille ; Contre Locrin vint a bataille Come feme fiere e seüre .
Sur l'eue qui ad nun Esture S'entrecontrerent en Dorsete ; Mais Locrin od une saiete Fu feruz a mort si chaï E sa gent tute s'en fuï .
Guendoliene ki venqui La terre prist tute e saisi ; En une eue fist trebuchier Estrild e Abren e neier ; Mais ço rova e establi Que pur l'enor de sun mari Ki Abren aveit engendree Fust de sun non l'eue apelee : Puis fu l'eue u el fu getee Del non Abren Avren nomee ; Avren qui d'Abren sun nom prent A Cristescherche en mer descent .
Guendoliene fu mult fere E merveilluse justisiere .
Dis anz out od Locrin esté E enprés ad quinze anz regné ; Dunc sout sis filz terre tenir Sil fist de Bretaine saisir .
Quant ele li out tut guerpi En Cornoaille reverti ; Tant ad de terre retenu Come sis peres out eü .
Dunc esteit Samuel prophetes E Homer ert preisiez poëtes .
Madan prist feme e out dous filz , L'uns fu Malins , l'altre Menbriz .
Quarante anz fu reis , puis fina , Sun regne a ses dous filz laissa .
Mes li frere se descorderent E pur le regne se mellerent : Chescuns vuleit le tut tenir , Ne se poeient assentir .
Mes Menbriz , qui traïtre fu , Malin sun frere ad deceü .
Trives prist e trieves dona E a parlement le manda .
La u il ert al parlement , Q'unches n'i out desfiement , Ocist li maire le menor , Issi conquist Menbriz l'enor .
Dunc ert Saül des Judeus reis E Eristeüs des Grezeis .
Mambriz haï tut sun lignage E tuz les homes de parage .
Ja si franc home n'i eüst Ki bone terre aveir deüst Que il n'oceïst par poisun U par force u par traïsun .
Il guerpi sa propre moillier Si s'aerst al vilain mestier Dunt li Sodomite perirent , Quant il en lur cité fundirent E vif chaïrent en abisme .
Vint aunz fu reis , en l'an vintisme Ala Menbriz en bois chacier , Ço fu contre sun desturbier .
De ses veneürs se parti , Ne sai cerf u bisse soï , Si entra en une valee , Illuec trova une assemblee De lous ki erent enragiez , Cil l'unt devoré e mangiez .
Issi fu Menbriz desmenbrez E depescied e devorez .
Ebrauc , uns suen fiz de sa feme , Tint enprés sun pere le regne .
Cist fud de merveillus esforz E mult fud granz e mult fu forz ; Ses riches parenz enora E les plus povres eshalça .
Ne fu nuls huem quil guereiast Ne qui od lui meller s'osast .
Ço fu li premiers ki par mer Mut d'Engletere aillurs rober .
Il assembla un grant navie Si prist de ses homes partie Si ala rober les Franceis E les Flamans e les Tieis ; Les marines tutes prea E granz aveirs en aporta .
Longement en fu enoree Engletere e boneüree .
Al tens que cist Ebrauc regna David le psaltier ordina Et sa cité fist , Bethleem , E la tor de Jerusalem , E Silvius Latins regnout E Nathan dunc prophetizout .
Ebrauc , ki out aveir assez , Vers Escoce fist dous citez : Kaer Ebrac l'une apela , L'altre cité Aclud noma .
Cele ki out le nun d'Ebrac Fu puis apelee Eborac ; Franceis puis cel nun corumpirent E d'Eborac Evrewic firent .
L'altre cité plus vers north mist E el mont Agned chastel fist Qui des Pulceles ad surnun ; Mais jo ne sai par quel raisun Li chastels out nun des Pulceles Plus que de dames ne d'anceles ; Ne me fu dit ne jo nel di Ne jo n'ai mie tut oï Ne jo n'ai mie tut veü Ne jo n'ai pas tut entendu , E mult estovreit home entendre Ki de tut vuldreit raison rendre .
Ebrauc vesqui bien longement E terre tint mult sagement .
Seissante anz vesqui tuz entiers E vint fiz out de vint moillers , E trente filles en roünt .
Les nons as filz oiez quel sunt : Brutus Vert - Escu , Margadud , Sisillius , Regin , Bladud , Moruid , Lagon e Bodloan , Kimcar , Spaden , Gaül , Dardan , Eldad , Cangu , Kerim , Luor , Rud , Assarac , Buël , Hector .
Les nuns as filz oï avez , Des meschines oïr devez : La premiere fu Gloïgin , Otidas , Ourar , Innogin , Guardid , Radan , Guenlian , Angarad , Guenlode , Medlan , Mailurë , Ecub , Tangustel , Stadud , Kambreda , Methael , Gad , Echeïm , Nest e Gorgon , Gladus , Ebren , Blangan , Egron , Edra , Aballac e Angues , Anor , Stadiald , Galaes .
Galaes fu e bele e gente Plus que nule des altres trente ; E Methael fu la plus laie E Guenlode fu la plus guaie ; Ourar fu la meillor ovriere E Innogin la plus parlere , E Anor fu la plus corteise , Qui mielz sout demener richeise .
Gloïgin , cele fu l'ainnee E plus grandë e plus senee .
Tutes furent bien conrees E en Lombardie menees Al rei Silvium lur parent Kis maria mult richement As ligniedes as Troïens ; Kar il aveit esté lunc tens Que les femes de Lombardie , Jo ne sai par quel felonie , Ne vodrent prendre mariage As Troïens n'a lur lignage .
Pur ceo furent cestes mandees E la as Troïens donees .
Li frere , ki furent remés , Purchacerent armes e nefs Si alerent en Alemainne Od la juvente de Bretainne ; Assarac , un d'els ki mielz sout , De ses freres la maistrie out .
Chastels , viles e citez pristrent E tute la terre conquistrent .
Ebrauc out l'ainz né retenu , Brutum , ki out nun Vert Escu ; Cist out le regne aprés sun pere E duze anz en fu maintenere .
Leïl , sis fiz , puis sun decés , Vint e cinc anz fu reis emprés .
Une cité , ço dist l'estorie , Fist pur tenir de lui memorie , Kaerleïl out nun , vers north .
Mult fu buens hom , mais vers sa mort Si comença a empeirer Qu'il ne pout terre justisier .
Si home s'entreguerreioent Que pur lui neient ne laissouent , Ne pur lui ne pur sun destreit Ne faiseient ne tort ne dreit .
Mult l'aveient turné el bas .
Mais un sun fiz Ruhundibras Fu emprés reis de grant justise , Ki la terre ad tute en pais mise ; Les barons fist entr'acorder E pais premettre e pais guarder .
Cist fist Wincestre e Cantorbire E le chastel de Cestrebire Ki fu el mont de Paladur .
A cel chastel clorre de mur Uns aigles , ço dit l'on , parla , Ne sai que dist ne que nunça .
Quarante anz , un meins , regna cil Puis la mort sun pere Leïl .
Si come nus lisant trovum A cel tens regna Salomun Ki funda templum Domini Si come Deus l'out establi ; Prophetizant en Israel Amos , Aggeüs e Iohel .
Quant Ruhundibras finé fud , Bretainne tint sis fiz Bladud .
Bladud fu bien de grant poissance E si sout mult de nigromance ; Cist funda Bade e fist les bainz , Unches n'i ourent esté ainz .
De Bladud fu Bade nomee , La secunde lettre 1 ostee U Bade out por les bainz cest non Pur la merveilluse façon .
Les bainz fist chauz e saluables E al pople mult profitables .
Lez les bainz fist temple Minerve , E pur mustrer que l'on la serve Fist enz un fu tut tens ardant Qui ne failleit ne tant ne quant .
Bladud mainte merveille ovra , En tels choses se delita : Ço fu Bladud ki volt voler Pur faire plus de sei parler ; Ço se vanta qu'il volereit E a Londres sun vol prendreit .
Eles fist si s'apareilla Voler vout e voler quida .
Mais il en vint a male fin , Kar desur le temple Apolin Prist un tel quaz que tut quassa , Issi folement trespassa .
Vint anz aveit Bladud regné Aprés la mort Ruhundibré .
L'enor avint a maintenir Emprés sa mort sun fiz Leïr .
Leïr en sa prosperité Fist en sun nun une cité , Kaerleïr out nun sor Sore , Leïcestre l'apeloms ore , Cité Leïr chescuns nons sone .
Jadis fu la cité mult bone , Mais par une dissensiun I out puis grant destructiun .
Leïr tint l'enor vivement Seissante anz continuelment ; Treis filles out , n'out nul altre eir , Ne plus ne pout enfanz aveir .
La premiere fu Gonorille , Puis Ragaü , puis Cordeïlle .
La plus bele fu la puis nee E li peres l'ad plus amee .
Quant Leïr alques afebli Come li huem ki enveilli , Comensa sei a purpenser De ses treis filles marier ; Ce dist qu'il les mariereit E sun regne lur partireit , Mais primes vuleit essaier Laquel d'eles l'aveit plus chier .
Le plus del suen doner vuleit A cele que plus l'amereit .
Chescune apela senglement E l'ainz nee premierement : « Fille , dist il , jo vuil saveir Cumbien tu m'aimes , di mei veir .
» Gonorille li ad juré Del ciel tute la deïté , - Mult par ert plaine de veisdie - Qu'ele l'amout plus que sa vie .
« Fille , dist il , mult m'as amé , Bien te sera guereduné , Kar preisee as mielz ma vieilesce Que ta vie ne ta giesnesce .
Tu en avras tel gueredun Que tut le plus preised barun Que tu en mun regne ellirras A seinnur , si jo puis , avras , E ma terre te partirai , La tierce part t'en liverrai .
» Dunc demanda a Ragaü : « Fille , di , combien m'aimes tu ?
» E Ragaü out entendu Come sa suer out respundu A ki sis peres tel gré sout De ço que si forment l'amout .
Gré revout aver ensement Si li ad dit par serrement : « Jo t'aim sur tute creature , Ne t'en sai dire altre mesure .
» « Mult ad ci , dist il , grant amur .
Ne te sai demander grainur .
E jo te durrai a seinnur Od la tierce part de m'enur .
» Dunc reparla a Cordeïlle , Ki esteit sa plus juenvle fille .
Pur ceo que il l'aveit plus chiere Ke Ragaü ne la premiere , Quida il qu'ele coneüst Que mult plus chier d'eles l'eüst .
Cordeïlle out bien escuté E bien out en sun quer noté Come ses dous sorors parlouent , Come lur pere losengouent .
A sun pere se volt gaber E en gabant li volt mustrer Que ses filles le blandisseient E de losenges le serveient .
Quant Leïr a raisun la mist Come les altres , el li dist : « U ad nule fille qui die A sun pere par presoncie Qu'ele l'aint plus qu'ele ne deit ?
Ne sai que plus grant amur seit Que entre enfanz e entre pere , U entre enfanz e entre mere .
Mes peres iés , jo aim tant tei Come jo mun pere amer dei .
E pur faire tei plus certein , Tant as , tant vals e jo tant t'aim .
» A tant se tout , ne volt plus dire .
Li peres fu de mult grant ire ; De maltalent devint tut pers , La parole prist de travers : Ço quida qu'ele l'escharnist U ne deinnast u ne vulsist U pur vilté de lui laissast A reconuistre qu'el l'amast Si come ses serors l'amoent Qui de tel amur s'afichoent .
« En despit , dist il , eü m'as , Ki ne vulsis ne ne deinnas Respundre come tes serors .
A eles dous durrai seinnurs E tut mun regne en mariage , E tut l'avront en heritage ; Chescune en avra la meitied .
Mes tu n'en avras ja plein pied , Ne ja par mei n'avras seinnur Ne de tute ma terre un dur .
Jo te cheriseie e amoue Plus ke nule altre e si quidoue Que tu plus des altres m'amasses , E ço fust dreit , se tu deinnasses .
Mais tu m'as regeï a front Que meins m'eimes qu'eles ne font .
Tant cum jo t'oi plus en chierté , Tant m'eüs tu plus en vilté .
Jamais n'avras joie del mien , Ne ja ne m'iert bel de tun bien .
» La fille ne sout que respondre ; D'ire e de hunte quida fundre .
Ne volt vers sun pere estriver Ne il ne la volt escuter .
Com il ainz pout ne demura : Les dous ainz nees maria , Mariee fu bien chescune , Al duc de Cornoaille l'une , E al rei d'Escoce l'ainz nee .
Si fu la chose purparlee Que emprés lui le regne avreient E entr'els dous le partireient .
Cordeïlle , ki fu la mendre , Ne pout el faire mais atendre , Ne jo ne sai qu'ele feïst , Li reis nul bien ne li pramist .
Ne il , tant fu fel , ne suffri Qu'ele en sa terre eüst mari .
La meschine en ert mult huntuse E en sun quer mult anguissuse , Plus pur ço qu'a tort la haeit Que pur le prud qu'ele en perdeit .
De l'ire al pere esteit dolente ; Mes mult esteit e bele e gente , E mult en ert grant reparlance .
Aganippus , uns reis de France , Oï Cordeïlle loer E que ele ert a marier .
Briefs e messages enveia Al rei Leïr si li manda Que sa fille a moiller vuleit , Enveiast li , si la prendreit .
Leïr nen out mie oblié , Ainz out bien sovent remembré Come sa fille l'out amé ; Al rei de France ad mandé Que tut sun regne ad devisé , A ses dous filles l'ad doné , La meitied a la premeraine E la meitied a la meaine ; Mes , se sa fille li plaiseit , La fille eüst , plus nen avreit .
Cil quida qui l'aveit rovee Que pur chierté li fust vehee ; De tant l'ad il plus desirree , Kar merveilles li ert loee .
Al rei Leïr de richief mande Que nul aveir ne li demande ; Sa fille sule li otreit , Cordeïlle , si li enveit .
E li peres li otreia ; Ultre la mer li enveia La fille od ses dras sulement , N'i out altre apareillement .
Puis fu dame de tute France , E reïne de grant puissance .
Cil ki ses serors ourent prises , Cui les terres furent premises , Ne voldrent mie tant soffrir As terres prendre e a saisir Que li suegres les en saisist E de sun gré s'en desmeïst ; Tant l'unt guereied e destreit Que sun regne li unt toleit Li ducs de Cornoaille a force E Manglanus , li reis d'Escoce .
Tut lur ad li suegres laissied , Mes il li unt apareilled Que li uns d'els l'avrad od sei Ke li trovera sun conrei , A lui e a ses esquiers E a quarante chivaliers , Que il alt enoreement Quel part que il avra talent .
Le regne unt cil issi saisi E entr'els dous par mi parti ; E Leïr ad lur ofre pris Si s'est del regne tut demis .
Manglanus out od sei Leïr ; De primes le fist bien servir ; Mais tost fu la cort empeiree E la livreisun retaillee .
Primes faillirent a lur duns , Puis perdirent lur livreisuns .
Gonorille fu mult avere , A grant eschar tint de sun pere Ke si grant maisnee teneit E nule chose ne faiseit .
Mult li pesout del costement .
A sun seinnur ad dist suvent : « Que deit ceste assemblee d'omes ?
En meie fei , sire , fols sumes Ki tel pople avum ci atrait ; Ne set mis peres que il fait .
Entrez est en fole riote ; Vielz hom est , desormais redote .
Huniz seit ki mais l'en crerra Ne ki tel gent pur lui paistra .
Li suen sergant as noz estrivent E li un les altres eschivent .
Ki purreit suffrir si grant presse ?
Li sire est fols , sa gent purverse .
Ki plus i met e plus i pert , Ja hom nen avra gré quil sert .
Mult est fols ki tel gent conree , Trop en i ad , tiengent lur veie .
Mis peres est sei quarantisme , D'or en avant seit sei trentisme Ensemble od nus , u il s'en aut Od tut sun pople , nus que chaut ?
» Mult i ad poi femes senz vice E senz racine d'avarice .
Tant ad la dame amonesté E tant ad sun seinnur hasté De quarante le mist a trente , De dis li retrencha sa rente .
Li peres mult se desdeinna E avilance li sembla Que si l'aveit l'on fait descendre .
Alez est a sun altre gendre , Hennim , ki Ragaü aveit , Ki en Cornoaille maneit .
N'i aveit mie un an esté Quant cil l'ourent mis en vilté ; Se vil fu ainz , or fu mult pis : De trente homes l'unt mis a dis , Pus le mistrent de dis a cinc .
« Caitif mei , dist il , mar i vinc !
Si vil fui la , plus vil sui ça .
» A la premiere s'en rala ; Ço quida qu'ele s'amendast E come primes l'enorast .
Mais cele le ciel en jura Que ja od lui ne remaindra Ne mais od un sul chevalier .
Al pere l'estut otreier .
Dunc se prist mult a contrister E en sun quer a recorder Les biens dunt tanz aveit eüz E or les aveit tuz perduz .
« Las mei , dist il , trop ai vescu Quant jo cest mal tens ai veü .
Tant ai eü , or ai si poi .
U est alé quanque jo oi ?
Fortune , tant par es muable , Tu ne puez estre une ure estable ; Nuls ne se deit en tei fier , Tant faiz ta roe tost turner .
Mult as tost ta colur muee , Tost iés chaete e tost levee .
Ki tu vuels de bon oil veeir Tost l'as levé en grant poeir , E des que tu turnes tun vis Tost l'as d'alques a neient mis .
Tost as un vilain halt levé E tost le ras desuz buté ; Contes e reis , quant tu vuels , plaisses Que tu nule rien ne lur laisses .
Tant cum jo fui alques mananz Tant oi jo parenz e serganz ; E des que jo , las !
apovri , Amis , parenz , serganz perdi .
Jo n'ai un sul apartenant Ki d'amur me face semblant .
Bien me dist veir ma mendre fille , Que jo blasmoe , Cordeïlle , Ki dist que tant cum jo avreie Tant preisiez , tant amez sereie .
N'entendi mie sa parole Ainz la blasmai e tinc pur fole .
Tant cume jo oi , tant valui , Tant preisez e tant amez fui , Tant trovai jo ki me blandi E ki volentiers me servi .
Pur mun aveir me blandisseient , Or se trestornent , s'il me veient .
Bien me dist Cordeïlle veir , Mais ne m'en soi aparceveir ; Ne l'aparçui ne l'entendi , Ainz la blasmai si l'en haï E de ma terre la chaçai Que nule rien ne li donai .
Or me sunt mes filles faillies Ke dunc esteient mes amies , Ke m'amoent sur tute rien Tant cum jo oi alques de bien .
Or m'estuet cele aler requerre Que jo chaçai en altre terre ; Mais jo coment la requerrai Ki de mun regne la chaçai ?
E nequedent saver irrai Si jo nul bien i troverai ; Ja mains ne pis ne me fera Que les ainz nees m'unt fait ja .
Ele dist que tant m'amereit Comme sun pere amer deveit ; Que li dui jo plus demander ?
Deüst me ele plus amer Ki altre amur me premeteit ?
Pur mei deceivre le faiseit .
» Leïr lunges se desmenta E lungement se purpença ; Puis vint as nés , en France ala , A un port en Chauz arriva .
La reïne ad tant demandee Qu'assez pruef li fu enditee .
Defors la cité s'arestut , Ke huem ne feme nel conut .
Un esquier ad enveié Ki a la reïne ad nuncié Ke sis peres a lui veneit E par busuin la requereit ; Tut en ordre li ad conté Coment ses filles l'unt geté .
Cordeïlle que fille fist , Aveir que ele aveit grant prist , A l'esquier l'ad tut livré Si li ad en conseil rové Qu'a sun pere Leïr le port De sue part e sil confort .
E od l'aveir , tut a celé , Aut a bon burc u a cité , Bien se facë appareiller , Paistre , vestir , laver , bainner .
De reials vestemenz s'aturt E a grant enor se sujurt ; Quarante chevaliers retienge De maisnee qui od lui vienge ; Emprés ço face al rei saveir Que il vient sa fille veeir .
Quant cil out l'aveir recoilli E le comandement oï , A sun seinnur porta noveles Que li furent bones e beles .
A une autre cité tornerent , Ostel pristrent , bien s'atornerent .
Quant Leïr fu bien sojornez , Bainnez , vestuz e atornez , E maisnee out bele assemblee , Bien vestue e bien atornee , Al rei manda qu'a lui veneit E sa fille veeir vuleit .
Li reis meïsme , par noblesce , E la reïne , od grant leece , Sunt bien luin contre lui alé E volentiers l'unt enoré .
Li reis l'ad mult bel receü , Qui unkes mais ne l'out veü .
Par tut sun regne fist mander E a ses humes comander Que sun suegre trestuit servissent E sun comandement feïssent ; Deïst lur ço que il vuldreit E tut fust fait ço qu'il direit Tant que sun regne li rendist E en s'enor le restablist .
Aganippus fist que corteis : Assembler fist tuz ses Franceis ; Par lur los e par lur aïe Apareilla un grant navie .
Ovoec sun suegre l'enveia En Bretainne , si li livra Cordeïlle , que od lui fust , Qui emprés lui le regne eüst , S'il le poeient delivrer E des mains as gendrez oster .
Cil unt bien tost la mer passee E la terre tost delivree .
As feluns gendres la tolirent E de tute Leïr saisirent .
Leïr ad puis treis anz vescu E tut le regne en pais tenu , E a ses amis ad rendu Ço que il aveient perdu .
Emprés les treis anz se morut ; En Leïcestre , u li cors jut , Cordeïlle l'ensepeli En la crote el temple Jani .
Puis ad cinc anz tenu l'enor , Mais ja ert vedve senz seinnor ; Emprés cinc anz l'unt guereiee E la terre fort chalangiee Dui fil de ses serors ainz nees Que Leïr aveit mariees .
Pur la terre l'ante haïrent E mainte fiez se combatirent , Sovent desuz , sovent desus , Margan e Cunedagius .
Al derrain Cordeïlle pristrent E en une chartre la mistrent .
N'en voldrent prendre raençon , Ainz la tindrent tant en prison Qu'ele s'ocist en la gaiole De marrement , si fist que fole .
Quant cil la terre ourent conquise , Chescuns d'els en ad sa part prise : Cunedages del Humbre en west , Margan ço que devers north est ; Issi tindrent dous anz la chose .
Mais coveitise ne repose : Margan out od sei compainons Mult envius e mult felons , Qui n'amoent guaires la pais .
« Mult par iés , distrent il , malvais , Qui de ço te faiz meiteier Que tu puez bien tut desrainer .
U tu aies tute Bretainne , U ja plein pied ne t'en remaine .
Viltance est , quant tu es ainnez , Que le plus en ait li puis nez .
Passe le Humbre , saisis tut , Pren les terres tutes de but !
» Margan ad lur conseil creü , Mais malement l'unt deceü .
Le Humbre od sa force passa , Arst e destruit , prist e preia .
Cunedages , qui grant gent out , Vint contre lui cum il ainz pout .
Mes Margan ne l'osa atendre Ne bataille contre lui prendre ; De terre en terre ala fuiant , Cunedages l'ala soant .
Margan en Guales s'en fuï , E cil en Guales le soï ; En Guales fu pris e tuez E en Guales fu enterrez .
La contree u il fu ocis E u il fu en terre mis De Margan out Margan cest nom , Unches n'i soi altre achaison .
Puis out Cunedages tut sous Ço que ot esté entr'els dous .
Trente treis anz ad reis vescu E le regne en grant pais tenu .
Al tens cestui fist Romulus La cité de Rome , e Remus ; Freres furent , mais par envie Jeta li uns l'altre de vie .
Ezechias lores viveit , Ki de Judee reis esteit , Cui Deus quinze anz vie aluina Pur ço qu'amerement plura .
Ço fu fait el tens Ysaïe , Ki dist en une prophecie Que une virgine concevreit E de la virgene uns filz naistreit Ki avreit nun Emmanuel , Qui deveit salver Israhel .
Emprés la mort de Cunedage Regna un fiz qu'il out mult sage , Rival out num , mult par fu pruz , Et mult se fist amer a tuz .
En sun tens pluie de sanc plut Treis jurs entiers , ne sai que dut , E tel plenté de musches crut Dunt mainte gent d'engrot morut ; De la pluie ki plut vermeille E des musches fud grant merveille .
La gent en fu tute en effrei E chescuns out poür de sei .
Quant Rival , li reis , fu feniz , Le regne out emprés lui sis fiz Qui aveit nun Gurgustius .
Puis refu reis Sisillius , E puis Lago , niés Gurgusti , Puis Kimare , fiz Sisilli .
Gorbodiagnes fu emprés ; Cist out dous fiz mals e engrés , Li ainz nez d'els out num Ferreus E li secunz ont nun Porreus .
Unc ne se pourent concorder , Ne trieve entr'els ne pais guarder .
Lur pere aveient encor vif Quant il comencerent l'estrif Del regne e de la seinnurie , Par coveitise e par envie .
Li ainz nez dist que tut avra , Li altres dit qu'il li toldra .
Porreus out mult le quer felon , Sun frere vult par traïson U par alcun enging ocire .
Ferreus le sout , ki l'oï dire ; En France , ultre mer , s'en fuï ; Tant ad le rei Suart servi Qu'il repaira od grant navie E od bien grant chevalerie .
A sun frere se combati , Mais malement l'en eschaï , Kar ocis fu premerement E si chevalier ensement .
Judon , lur mere , ki ert vive , Se tint a morte e a chaitive Del mal e de la cruelté Que sis fiz out l'altre tué .
Ele aveit le mort plus amé Si ad cuilli le vif en hé .
Une nuit que cil se giseit E tut aseür se dormeit , Es vos la mere od ses anceles , Cotels tranchanz suz lur aisseles , La gargate li unt trenchiee , Fud mes mere si enragiee !
Deus !
ki vit mais si fait pecchié !
Tut l'unt par pieces detrenchié .
Lungement fud grant reparlance De Judon e de sa venjance , Ki pur l'un filz l'altre murdri E pur l'un filz les dous perdi .
Quant Ferreus fud morz e Porreus , N'i out filz ne fille remés Ne eir procein de lur lignage Ki tenir peüst l'eritage .
Li riche humme se guereierent , Li forz les fiebles eissillerent , Chescuns sulunc ceo qu'il poeit Ses povres veisins conquereit .
N'i aveit ki tenist dreiture Ne ki guardast dreit ne mesure .
Li un les altres traïsseient , Nis li parent s'entr'ocieient Pur lur aveir e pur lur terres ; Par tut aveient mortels guerres .
Cinc barons i out mult puissanz E plus richement contenanz , Ki les altres a els suzmistrent E les terres tutes purpristrent .
Chescuns ad purpris entur sei , E chescuns se fist clamer rei , E chescuns guereia sun per , E chescuns vult l'altre grever .
En Escoce regnout Stater E de Logres ert reis Pinner , Rudac de Guales reis esteit E Clotem Corneuaille aveit .
Cist Cloten deüst tut aveir , Kar l'om n'i saveit plus dreit eir , Mais cil qui esteient plus fort N'orent cure de sun acort .
Clotem out puis un filz mult gent , Ki fud de mult grant hardement ; Bels fud e proz e halt creüz , Si out num Dumwallo Molmuz ; Hardiz fud e bels e corteis .
Cist trespassad tretuz les reis Ki en Bretainne ourent esté De hardement e de bealté .
Des que il pout armes porter Unkes ne vout plus surjurner ; La terre de Logres conquist , Pinner , qui reis en ert , ocist .
Puis volt Escoce e Guales prendre , Mais li rei se voldrent defendre ; Contre lui unt fait aliance Par serement e par fiance .
Dedenz sa terre a force entrerent , Mult destrurent e mult guasterent .
Rudac i ert od les Gualeis E Stater od les Escoteis ; Mult aloent chastels pernant , Maneirs e viles deguastant .
Dumwallo les ad encontrez , Ki aveit trente mil armez .
Grant tumulte e grant corneïz Out al premier encuntreïz , Maint cop i out pris e doné , Maint hume mort e maint nafré , Maint escu frait e meint percied , Elme frait , halberc desmailled .
La bataille ad longes duré E lunges unt entr'els duté Qui plus fort ert e qui veintreit , Kar chescuns bien se combateit .
Dumwallo fud mult enginnus E del veintre mult desirus ; Sis cenz ad pris de ses privez , Des plus hardiz , des plus pruvez ; Des armes a ses enemis , Qui giseient el champ ocis , Les fist armer priveement , E il se rarma ensement .
Puis lur ad dist : « Od mei vendrez , E ceo que jeo ferai ferez .
» Dunc ad guardé e aguaited E par espies encerchied Ou Rudac e Stater esteient E en quel liu se combateient .
Puis lur est de travers coruz Come s'il fust od els venuz .
As dous reis ad les suens jostez , Pus lur crie : « Ferez , ferez !
» Legierement les unt ateinz Sis unt endous entr'els esteinz ; Puis se sunt tut serreement Retrait ariere vers lur gent , Les armes unt entr'els jus mises , E les premereinnes unt prises , Que li lor nes entrepreïssent E pur altres les oceïssent .
Quant il se refurent armé E a lur gent furent justé , Dunc les recuillent a ferir , Mais cil nes pourent pas suffrir ; Pur la mort de lur chevetainnes Se departirent les compainnes , E Dumwallo lur corut sure , Desconfit furent en poi d'ure .
Quant il out la terre conquise , Par tut le regne ad tel pais mise , Unc puis ne ainz n'i out tel pais , Ne n'avrad il , ceo crei , jamais .
Corone d'or se fist cist faire ; Unches n'oï de rei retraire Qui en Bretainne anceis regnast , Ki d'or corone en chief portast .
Il fist un establissement E si en fist confermement , Que tuit li temple e les citez Eüssent si granz dignetez Que ja huem , tant meffait n'eüst , Se il dedenz entrer poüst , Ja fust puis pur home adesez , Ainz s'en alast quites clamez .
Quites ralast a sun ostel E quite eüst tut sun chatel .
Puis establi que pais eüssent , Ne pur nul home adesez fussent Cil ki as charues serreient Ne cil ki as citez irreient , Ne a temple ne a marchié ; E ki nul en avreit tuchié En la merci fust de sa vie , Come repris de felonie .
Cist mist les lagues e les leis Que encor tienent li Engleis .
Quarante anz fud reis , puis fina ; Sa gent a Lundres l'enterra Lez le temple sainte Concorde , Si come l'estorie recorde , Un temple que il fist funder Pur concorde e pur pais guarder .
De sa muiller aveit dous filz .
De gentil lignage , gentilz , L'ainz nez Belin , li secunz Brenne .
Entre ces dous ourent le regne .
A Brenne , qui esteit li mendre , Avint Northumberlande a prendre E Cateneis e quanqu'i a Devers north des le Humbre en la ; Ne l'en volt Belin plus partir , E cel lui fist de lui tenir , Si que Brenne l'en servireit E a seinnur le conustreit .
Belin retint tut en sa baille Logres , Guales e Cornewaille .
Issi unt cinc anz bien tenu Que l'uns a l'altre n'ad neü ; Mais entur Brenne out paltoniers E menteürs e losengiers Qui tant distrent e enhorterent Que li frere s'entremeslerent .
Un en i out mult malartous , E de parler mult enginnus ; Bien sout trobler une raison E esmover une tençon , Bien sout fere un encusement E tresturner un jugement , E si il sun prud en feïst Ne li chalut qui que perdist .
« Forment , dist il , nus merveillum , Mais que dire nel te volum , Que tu de si grant heritage , De si grant terre e de si large Come tis peres tint sa vie , As pris issi povre partie ; E de cel tant com tu en as - Ne sai cum tu l'en serviras - Deiz tun frere Belin servir E de lui deiz terre tenir .
Iés tu desoignant u bastarz ?
Iés tu plus vil u plus cuarz , Que tu l'en deiz porter homage ?
Dunc ne fustes vus d'un parage ?
Qui porta tei , si porta lui , E d'un perë estes andui .
E quant vus estes amdui frere , D'un pere né e d'une mere , Pur quei ad Belin digneté Sur tei e sur tun herité ?
Rump l'aliance e rump la fei Que est entre Belin e tei , Ki te tornë a deshonur ; Ja mar le tendras a seinnur .
Crei tes barons , crei lur conseil .
En meie fei , jeo me merveil De baron de tun vasselage A qui l'en face tel viltage .
Belin ad parti e choisi .
De quel aconte ad il parti ?
Quel partie en deit estre fait , Mais ki plus purrat plus en ait .
Jeo ne sai neient d'altre dreit , Mais al meillur le mielz en seit .
Plus forz e plus hardiz iés tu ; Ço ad l'om assez coneü Des que tu Ceoflo venquis , A qui tu Escoce tolis , Ki reis de Moriane esteit E Escoce guaster vuleit .
Puet cel estre tu l'as suffert , E tun corage en as covert Pur ceo que nus n'en parliom .
Or en parlum si te loom Que tu tut prenges e tut aies .
Que dotes tu , de quei t'esmaies ?
Nus ne te faldrum pur noz vies ; E se tu en nus ne te fies Que prod n'aies chevalerie , Va en Norwege quere aïe .
Li reis Elfinges t'aidera , Une fille ad qu'il te dorra .
Pren sa fille si l'en ameinne , E des Norreis aveir te peinne ; Tant des Norreis , tant des Escoz , Tant des estranges , tant des noz , Tel ost pués , se tu vuels , joster Dunt maint regne purras guaster ; Ja tis freres ne t'atendra , Ne el regne ne remaindra .
Mais va tost e plus tost revien , E celeement te contien , Que Belin ne s'en aparceive E par engieng ne te deceive .
» Quant cil out cest conseil doné E li altre l'ourent loé , Brennes volentiers les creï , Bien quida faire , si failli .
En Norwege ad la mer passee , La fille Elfinges ad rovee ; E Elfinges li graenta E od grant aveir li duna , Si li dist qu'il li aidereit Tant que Bretainne tut avreit .
Assez fu ki a Belin dist U Brennes alad e qu'il quist .
Bien ad quidé e suspecied , Quant tel plai fait senz sun congied , Que tost i avreit felonie .
Veisdie fist contre veisdie ; Se Brennes le volt enginner , Il se sout bien cuntreguaiter .
Northumberlande ala saisir , Les chastels prist sis fist guarnir ; N'i laissa fortelesce a prendre Que Brennes nel peüst susprendre .
Par tuz les chastels mist guardens ; Tenir les quide mais tuz tens , Que ja sis freres mais nes ait ; Armes e blé i ad atrait .
Il meïsmes , od sun efforz , Fu as rivages e as porz , Que sis freres ne s'i embate Senz contredit e senz barate .
Brennes out la nuvele oïe Que sa terre out Belin saisie ; Feme out prise e fait sun afaire ; Od grant gent se mist el repaire .
La dame ert assez bele e gente , Mais li plaiz li desatalente .
Ele out , lunc tens aveit passé , Le rei de Danemarche amé , Gudlac , qui mult rout li amee Si li deveit estre dunee , Mais Brennes l'en ad desturbé ; E ele ad a Gudlac mandé E tut le conseil descovert Que Brennes l'ad e il la pert , E , si forment ne se purchace , Jamais ne girrat en sa brace .
Gudlac , li reis des Daneis , sout Que Brennes s'amie en menout .
O tant de nefs cum aver pout Le repaire Brenne guaitout ; S'amie li vuldreit tolir S'il en poeit en liu venir .
Il l'eüst , ceo diseit , eüe , Se par lui ne l'eüst perdue .
Les dous flotes s'entrecontrerent , Nefs contre nefs s'entrehurterent , Hurt contre hurt , fort contre fort , Cop contre cop , bort contre bort .
Maint bort i ot frait e percied , Maint home ocis e maint neied .
Fort sunt de ça , fort sunt de la , Mais la flote Brennes pleia Si turna a desconfiture , E cil Gudlac , par aventure , A une de lur nefs avint U la dame ert , si la retint .
N'out que faire des altres nefs ; Cele retint si est remés .
E Brennes s'en alad fuiant , De sa feme mult dementant .
Quant Gudlac out fait sun eschec , A terre vulsist estre a sec , E ja esteit al repairrer , Mais ore oyez quel desturber !
Une turmente grant leva ; Li tens mua , li venz turna , Tona e plut e esclaira ; Li ciels neirci , li airs trobla ; La mer mella , undes leverent , Wages crurent e reverserent .
Nefs comencent a perillier , Borz e chevilles a fruisser ; Rumpent custures e borz cruissent , Veilles depiecent e mast fruissent ; Ne poeit hom lever la teste , Tant par esteit grant la tempeste .
Les nefs furent tost departies E en plusurs terres fuïes .
Cinc jurs unt issi enduré A la fort mer , al gros orré ; Gudlac , od treis nefs sulement , Ad tant coru aval le vent Al quint jur vint en Engleterre ; Mult fud liez quant il vint a terre Od la dame que il amout .
Mais il ne conut ne ne sout En quel terre il ert arivez , Tant aveit esté esguarez .
Cil qui les rivages guardouent E qui les porz eschaugaitouent , Unt Gudlac e ses compainnuns Pris , e s'amie e ses prisuns , Sis unt a Belin presentez .
Cil les ad a guarder livrez , Qui sor la marine atendeit Quant sis freres Brennes vendreit .
Cil qui od la dame pris furent La verité al rei conurent Come Brennes aveit ovré E en Norwege al rei esté , E coment Gudlac l'out trové E coment l'out desbareté .
Brennes n'out guaires demoré ; Grant navie read assemblé Si est arivez en Escoce Od grant navie e od grant force .
A sun frere Belin manda E par messages li prea Que sa feme ne retenist ; Delivrast la si li rendist , E ses chastels li delivrast , En sa terre si s'en alast .
E se il tost ne li rendeit Tute sa terre guastereit .
Belin ne crienst point sa manace , Ne nule rien que Brennes face ; Tut plainnement l'ad escondit .
Quant Brennes entendi e vit Que par amor rien n'i avreit Ne preiere rien n'i valdreit , Ses compainnuns aparailla E ses eschieles ordena ; Juste le bois de Calatere S'entrecuntrerent li dui frere .
Li uns ad mult l'altre haï E li uns ad l'altre envaï ; Li uns vers l'altre ad chevalché , Li uns ad l'altre manacié .
Quant les dous oz s'entrecontrerent , Par grant fierté s'entremellerent ; De darz i out grant lanceïz E de pieres grant geteïz E de lances grant boteïz E d'espees grant chapleïz .
Gettent , lancent , fierent e botent , Cheent , jambetent , almes rotent ; Li Breton furent li meillur E li Norreis li soldeiur ; Nes pourent pas longes suffrir , As nefs les en estut fuïr .
Mais Belin les vait parsiuant , Qui mult les vait acraventant ; A vinz , a cenz e a milliers Muerent as chans e as sentiers .
Brennes , ki le mal comença , A grant peinne s'en eschapa ; Une nef en un port trova , Sei dozime dedenz entra , Unches des suens plus n'en mena ; Devers France la mer passa .
Tuz ses compainnuns out perduz , Morz e nafrez e retenuz .
Quant li mort furent enterré , Quinze mile furent numbré , Ne nul n'en sunt mie eschapé Qui ne seient a mort nafré .
Quant cil afaire fu feniz E li freres s'en fu fuïz , Belin ad tenu sun concille A Everwic , dedenz la vile , Si quist conseil quei il fereit Del rei Gudlac que il teneit ; E Gudlac mandé li aveit De la prison u il esteit Ke de Belin s'enor tendreit , E sis huem liges devendreit , E de Danemarche par ban Li rendreit treü chescun an .
De ceo li fereit seürtance Par ostages e par fiance , Se il l'en lessout quite aler E s'amie quite mener .
Li reis coveita mult a faire Danemarche sa tributaire .
Par le los de sa baronie Delivra Gudlac e s'amie ; Mais de Gudlac ad pris homage E serement e salf ostage De tenir li cest covenant , Si l'en laissa aler a tant .
Gudlac issi s'en departi E en sa terre reverti ; S'amie en ad od sei menee Que par grant peinne out achatee .
Belin tint l'enor vivement E mult se contint sagement .
Paisibles fud e pais ama , Pais establi e pais guarda ; Tote Bretaine porala , Les contrees avirona ; Vit les mores , vit les boschages , Vit les eues , vit les passages , Que l'on ne poeit prod passer Ne de cited a altre aler .
Par vals , par mores e par monz Fist faire chauciees e ponz ; Bons ponz fist faire e chemins hauz De pierre , od sablun e od chauz .
Primes fist faire une chauciee , Qui encor puet estre enseinnee , Del lunc de la terre , mult grant : Fos l'apelent li païsant , Qui comencë en Toteneis E si finist en Cateneis ; Vers Cornewaille comença , E dedenz Escoce fina .
Del port de Hamtone sor mer Fist un chemin chaucied mener Jesqu'en Guales a Saint Davit , E la ultre en la mer fenit .
De cité en cité ala Tant come la terre dura .
Dous chauciees refist de lé , Ki le païs unt traversé .
Quant li reis out ses chemins faiz , Ceo rova qu'il eüssent pais ; Tote pais e quitance eüssent , E si en sun demeinne fussent , Que ki nul en violereit , Sis demainnes forfaiz sereit .
Brennes , qui fud alez en France , De sa terre out hunte e pesance , E de sa feme mult grainnur Qu'il perdi par tel deshonur .
Sei doziesme de compainuns Servi le rei e ses barons .
Chevalers ert curteis e pruz , Si se faiseit amer a tuz .
Ne failleit mie as livreisuns Ne as soldees ne as duns ; Mult ert preisez pur sa proësce Et mult amez pur sa largesce , Kar largement se conteneit , Mult donout e mult despendeit .
Quant il se fu bien acointiez E par la terre bien preisiez , As reis e as altres seinnors Demanda aïe e succurs A conquere sun heritage Dunt Belin li faiseit tolage .
Trespassez est a la parfin Jesqu'en Burguine , al duc Seguin ; Cil ad Brenne mult enoré E mult li ad del suen doné .
Brennes parlout corteisement Si ert de grant afaitement ; De bois saveit e de riviere E deduz de mainte maniere , Gent cors aveit e bel visage ; Bien semblout home de parage .
E li duc ert de grant poeir , Mais il n'aveit emfant ne eir Fors une fille solement , E cele ert ja de tel juvent , Tant creüe e tant amendee , Bien poeit estre mariee .
Brennes sout bien le duc servir E bien parler a sun plaisir ; Mult plout al duc sa contenance E mult ama sa remanance ; Sa fille a feme li duna E de sa terre l'erita , Se si ert que il filz n'eüst De sa muiller ainz qu'il murust .
Cil de l'enor l'unt mult amé , E tenu l'unt en grant chierté ; E il se sout bien faire amer Par bel parler , par bien duner .
N'ert pas enchor li anz passez Puis que Brennes fu mariez , Quant li ducs , sis suegres , morut ; Duc fu Brennes , l'enor reçut .
Li baron qui ainz amé l'orent L'amerent puis plus , se il pourent , Kar il lur donout largement E parlout amiablement .
Mult l'amouent li Burguinun , Li chevalier e li baron ; Assez out grant terre e grant rente , E muiller out e bele e gente .
Mais il n'ad mie oblié Que Belin l'out desherité , Qui li out tut toleit sun fieu .
Des que il vit e tens e lieu , Genz assembla , quist chevaliers , Preia veisins , prist soldeiers ; Od grant ost vint en Normendie , Illec apareilla navie .
Quant il fu prest e il out vent , La mer passa tut salvement .
Belin , ki sa venue sout , Od tant de gent cum aver pout Vint a bataille contre lui ; Grant gent ourent e fort andui .
Ja esteient as armes prendre , E al ferir e al defendre , Quant entr'els dous vint Tonuuenne , Mere Belin e mere Brenne .
Entre les dous oz vint tremblant , Veille ert si alout oituant .
Tant ad quis Brenne e demandé Que li baron li unt mustré .
Al col li ad sun braz jeté , Mult l'a baisé e acolé ; N'aveit pieç'a a lui parlé , Si l'aveit lunges desirré .
Ses vestemenz ad tuz deroz Jesqu'a la ceinture desuz ; Ses mameles li mustra nues , Flaistres de vieillesce e pelues .
A sun fiz parla en plorant .
Ses paroles entrerumpant , Kar ele sangluteit sovent E suspirout parfundement : « Bel filz , dist ele , entent a mei ; Remembre tei , remembre tei De cez mameles que tu veiz Que tu alaitas mainte feiz ; Remembre tei que tu eissis De cest ventre quant tu nasquis ; Remembre tei de la dolur Que jeo suffri de tei maint jor ; Remembre tei , filz , de cest cors , Dunt li Criere te mist fors Ki te crea quant tu n'esteies ; Remembre tei e si me creies : Met jus les armes que tu tiens Ki d'alienes terres viens E alienes genz ameinnes Pur destruire les tuens demeines .
Faiz tu tel joie a tes amis Que tu pieç'a mais ne veïs Del bien ou Deus t'at eshaucié ?
Faiz nus en tu tel amistié Que tu vienz ça tun frere ocire ?
Repose tei , apaie t'ire .
Ja mais n'avras sorur ne frere , Tu n'as pere , vieille est ta mere .
Deüsses tu ça repairer Tes povres parens eissillier ?
Tu nus deüsses aporter Tes bels aveirs e presenter , E mustrer nus ta grant richesce E vanter tei de ta hautesce .
Tu deüsses en pais venir E tes bels aveirs porofrir .
E tu nus viens les noz tolir , Ki nus deüsses maintenir .
Fai ceste folie remaindre !
Se de tun frere te vuels plaindre , Jeo t'en ferai par jugement Tut dreit aveir plenierement .
Si tu diz ceo qu'il te chaça E de ta terre t'essila , Tu as tort , ne diz pas raisun ; Nuls ne t'essilla si tu nun .
Tu as del tut le tort eü Ki tut as le mal esmeü ; Cil ad le tort , que que l'en die , Ki comence la felonie .
Bien set l'om que tu començas , Ki en Norwege trespassas E feme en Norwege preïs , Que tu congied ne l'en queïs , E les Norreis en esmeüs Pur lui chacier , mais ne peüs .
Si ne l'aveies deffié , Ne il ne t'aveit dreit veé .
Deserité u mort l'eüsses , Ceo set l'on bien , se tu peüsses .
Belin ne t'at mie chacied , Einz t'at en Burguinne enveied Pur aveir altretant u plus Que il nen ad , qu'i ore iés ducs .
Ne te deiz pas vers lui iraistre , Qui de Burguinne t'at fait maistre .
De petit t'at levé en grant , E de povre t'at fait manant ; Del regne aveies ta partie , Bien faiz que tu li as guerpie ; E encore , si tei pleüst , Northumberlande toye fust .
Laissiede l'as pur mielz aveir ; Tun frere en deiz buen gré saver Par qui tu eüs achaisun D'aler en autre regiun Pur receivre la grant honur Dunt Dampnedeus t'at fait seinnur .
Un sul frere as , cel deiz amer ; Mais il te devreit mult blasmer , Kar tu li as mult grant tort fait Ki cest pople as sur lui atrait Pur tes parenz deseriter E pur nostre terre guaster , Qui altretant de tei fereient , Se il le desus en aveient .
Bels filz Brennes , que penses tu ?
Met jus ta lance e tun escu Si crei le conseil de ta mere , Si t'acorderas a tun frere .
Pardune lui tun maltalent , Il a tei le suen ensement .
» Brennes sa mere bien oï ; Pitied en out si la creï ; L'espee desceinst , l'elme osta , E del halberc se desarma .
Devant sa gent el champ sailli , E Belin refist altresi .
E la mere les assembla E a baiser les comanda .
Unches n'i out conte conté , Des que ele l'out comandé ; Alés se sunt entrebracier E dulcement entrebaisier .
Issi fud la guerre achevee E l'ire des freres finee .
D'iluec sunt a Lundres venu Si unt lur concile tenu ; Ceo fud la fin del parlement E ceo distrent comunement , Que vers France mer passerunt E tote France conquerunt .
Dunc somunt Belin ses Bretuns , E Brennes prist ses Burguinnuns ; A un terme qu'il proposerent Al port vindrent , es nefs entrerent , Vers Francë unt la mer passee .
La gent en fu tote effree E grant poür aveient tuit Qu'il ne fussent en fin destruit .
A cel tens aveit plusurs reis En France , maistres des Franceis ; Cil se sunt par conseil comun Tenu ensemble e pris a un .
As dous freres se combatirent , Mais li dui frere les venquirent ; Ne se pourent vers els defendre , Ainz les esteut par force rendre .
N'i ad tant riche quis atende , Qui recet ait , qui ne lur rende .
Les chastels e les citez pristrent , En meins d'un an France conquistrent ; Tuz li pople devant eus tremble .
Dunc unt parlé li frere ensemble Si distrent qu'il irrunt a Rome E jesque la ne lairrunt home Ki cité ne bon chastel tienge Qui lur huem liges ne devienge .
Dunques unt lur genz remandees E lur maisnees assemblees .
Tant cum il pourent gent menerent , Mongieu e Mont Ceneis passerent , Taurins pristrent e Ivorie E les citez de Lombardie , Verzels e Pavie e Cremoine , Melan e Plesence e Buluinne , L'eue passerent de Taron Et puis passerent Munt Bardon ; Toscane unt conquise e robee , Une terre desaloee .
Quant plus alerent purpernant E vers Rome plus aprismant , E cil de Rome plus fremirent , Ki les noveles en oïrent .
En cel an dunt jeo parol ci Aveient Romain establi Dous contes as guerres baillir E a lur terres maintenir : Li uns Porsenna nom aveit , Li autres Gabius esteit .
Cil unt as senators parlé Si lur unt conseil demandé Cumfaitement se contendreient : Se as freres se combatreient , U la cité lur livrereient , U lur feus d'els reconustreient .
Cil furent bien espouenté Si distrent ceo en lur sené Que neient ne se combatrunt ; Fort sunt li frere , grant gent unt .
Mais se il poënt pais trover Pur premettre ne pur doner , Vers les dous freres pais querunt ; Or e argent tant lur durunt Que ja plus ne demanderunt , E estre ceo lur premettrunt Treü chescun an a doner E sis en ferunt retorner , Ainz ke lur vile seit guastee Ne eissillee la contree .
Que vus fereie je lunc conte ?
Par cel conseil vindrent li conte As freres , si lur aporterent Mult grant aveir , qu'il lur donerent ; E , pur aveir lur amistied , Lur unt promis e otreied Chescun an de Rome treü .
Li frere unt l'aveir receü ; Del treü e des covenanz Ourent ostages remananz De Rome vint e quatre enfanz Des plus forz e des plus mananz .
Issi fud l'amistied fermee Ki mult out puis corte duree .
Li dui frere s'en repairouent ; Par Lombardie trespassoent .
Sur les Alemans en aloent Pur treü qu'il lur demandoent , Mais li Romain les desturberent Ki covenant lur trespasserent .
En core unt laissied lor ostages Ki esteient de lor lignages , E l'amistied unt corumpue , Mult fud petit par els tenue ; Kar des que Belin s'esluinna E Brennes de Rome turna , La poür tute entr'ublierent E lur hardement recovrerent .
Si unt pris de lur chevaliers Ne sai quanz cenz ne quanz millers , Bien armez e apareillez , Sis unt soëntr'els enveiez Pur desconfire e pur ateindre E as trespas des mons destreindre .
Une altre partie d'els pristrent , En Alemainne les tramistrent , Qui as Alemans s'assemblassent E lur force entr'els ajustassent , E les trespas des monz guaitassent Que li frere n'i trespassassent .
Ceste partie pur ceo firent Que il quiderent , si faillirent , Que as trespas des granz montaines , Od la presse des granz compainnes , Fussent li frere si enclos Detriés de cels de Rome as dos , Et de cels d'Alemainne as vis , Que tuit fussent iluec ocis ; Kar la veie n'ert mie dreite Ainz ert torte , lunge e estreite ; Qui en tel veie ert encontrez Legierement ert desturbez ; Assez i poeit desconfire Un poi de gent un grant empire .
Quant Belin e Brennes ço sourent , Tel conseil pristrent cum il pourent , Que Brennes s'en returnereit E as Romains se combatreit , E de la mentie fiance , Se il poeit , prendre venjance ; E Belins les monz passereit , Les Alemans desconfireit ; E li quels ainz vencu avreit Sun autre frere succurreit .
Cels de France e cels de Burguinne Mena Brennes en sa busuinne , E Belins out ses compainnuns , Gualeis e Escoz e Bretuns .
Mais quant li Romain aperçurent , Cil ki en Alemainne furent , Que Brennes ariere turnout E que a Rome repairout , Conseil pristrent qu'il s'en ireient E cels de Rome succurreient ; E par un chemin qu'il saveient Brenne e sa gent devancireient .
Belin sout bien par une espie L'eire de cele compainnie ; Le terme sout de lur repaire E quel part il deveient traire .
Guions ad fait des païsanz ; Par fiance en prist ne sai quanz , Que al plus dreit que il porrunt El repaire a cels le merrunt .
Es eles de Montgieu entra , E jor e nuit tant espleita Que il vint en une valee Que li guion li unt mustree , U li Romain passer deveient , Que trestorner ne se poeient .
Belin guaita si defendi Que en l'ost n'ait noise ne cri ; Bels fud li tens cum en esté , Clere la nuit , l'air senz oré , La lune clere cler raia ; Belin el val se resconsa ; E li Romain tindrent lur rote Tut asseür , n'aveient dute ; A la lune , ki cler luseit , S'en aloent a grant espleit , Quant desor l'aguait s'embatirent E a la lune luire virent Elmes e seles e escuz .
Es les vus trestuz esperduz , E cil kis ourent atenduz Les unt demaintenant feruz .
Des que Belin cria s'enseine , N'i out cuarz qui puis se feinne .
De tutes pars les envaïssent ; Cil s'en fuient , le champ guerpissent .
Mais il ne poeient fuïr Ne il n'aveient u tapir , E li Breton les esboëlent E esmanquent e escervelent , E as plusurs trenchent les testes E ocient cum altres bestes .
Unches l'ocise ne fina Des le matin qu'il ajorna Des qu'al vespre qu'il anuita E que la nuit les desevra .
Tant cum de vifs s'en eschaperent Es valees se trestornerent .
A l'altre jor , bien par matin , Entra Belin en sun chemin ; Sun frere vers Rome soï ; Brennes le sout si l'atendi .
Quant li frere se rassemblerent Plus fier e plus seür alerent ; A Rome vindrent si l'asistrent , De plusurz parz le siege mistrent ; Perrieres , troies e multons E engiens de plusurs façons Firent faire e al mur hurter Pur le mur fraindre e enfondrer .
Cil de Rome al mur les atendent , Ki a merveille se defendent ; Od fundes e od arbalestes Que il aveient totes prestes , Jettent pierres e quarrels traient , De nule guise ne s'esmaient .
Lancent darz e plummees ruent , Maint en abatent , maint en tuent ; Les assalz firent tuz remaindre , Senz mur percier e senz mur fraindre .
Longement , a tuz les assalz , En fud as freres le noauz ; Mult furent bien estulteied E de lur homes damagied .
Mais il firent , pur els vengier , Par ire les furches drecier .
Veant les oilz a cez dedenz , Veant amis , veant parenz , Unt les ostages amenez Sis unt as furches halt levez , Vint e quatre filz as Romains , Des plus orgoillus citedeins .
Forment en furent tuit dolent E li ami e li parent , N'out en nul d'els que corocier , Mais plus fort furent e plus fier , E ço unt dit e juré l'unt Ke jamais pais od els n'avront .
Il esteient de grant poeir E si aveient grant espeir En Gabio e Porsenna , Ki esteient , piece aveit ja , Alé quere par Lombardie E par Puille force e aïe ; Cil de Rome les atendeient .
Al jor certain que il saveient Que li conte venir deveient Od le secors qu'il ameneient , Se firent mult fiers e hardiz Si unt cels de l'host assailliz ; De lur gré se sunt fors eissu , E forment se sunt combatu .
E li conte i sunt survenu ; Dunc oïssez e cri e hu .
Li Romain sunt de l'une part , De l'altre Puilleis e Lombart , Des Burguinuns funt grant essart : « Filz a putains , funt il , cuart , Venistes vus treü receivre ?
Jesqu'a grant piece en serreiz seivre .
Nus vus ferum vostre sanc beivre Pur esparnier l'eue del Teivre .
Venistes vus de ça Mongieu Pur chalengier cest nostre lieu ?
Nus nel tenum neient a gieu , Kar Rome est tote nostre en fieu .
Vilanie e pecchié feïstes Quant vus nos ostages pendistes ; Malveis conseil e lai preïstes , Mais , si Deu plaist , mar i venistes .
» Li Romain les contralioent E laidement les demenoent , E granz colees lur dunoent , Mal faiseient , pis maneçoent .
Tuz les unt fait ariere traire E mult les funt crier e braire ; Chescuns fiert bien sun aversaire , N'en sevent nule esparne faire .
Belin e Brennes fort s'iraissent De ces Romains ki si les plaissent , Lur gent craventent e abatent , Botent , fierent , ocient , matent ; N'i ad si fort ne s'i deshait .
A une part se sunt retrait , Fait unt un poi de parlement Si runt en els pris hardement .
Lur gent firent raseürer , Chevals restreindre , homes armer , Puis unt fait conreiz de lur gent Par mil , par cinquante , par cent ; Des plus hardiz , des plus aidables Firent maistres e conestables A chescune eschiele par sei , Quis face tenir en conrei .
Les plus hardiz combateors Mistrent avant as fereors ; Lez cels firent destre e senestre Arbelastiers e archiers estre .
Le mielz de lur gent e le plus Descendirent des chevals jus , En mi le champ furent a pied Ordeneement e rengied .
Cil unt par mi trenché lur lances E guerpies lur conuissances .
Cil en irrunt le petit pas Ferir sur la grant presse el tas , Ja uns d'els ne desrengera Ne pur home ne guenchira .
Dunc unt grailles e corns soné Si sunt al ferir aturné .
Assez tost vindrent al ferir ; Dunc oïssez armes croissir E retrus de hanstes voler , Homes chaeir e jambeter .
Ne sai que jo vus acuntasse , D'ambes parz en morut grant masse .
Mais li Romain furent vencu , Griefment lur est mesavenu , Kar Gabius i fud ocis E Porsenna , li quens , fud pris .
Li frere en Rome a force entrerent , Mainte grant richeise i troverent ; De tut firent ço que lur plout , Aveir trova ki aveir vout .
Quant il ourent la cité prise E la terre tute conquise , Brenne remist en Lombardie E de Rome out la seinnurie ; Puis i fist mainte cruelté Come li hoem de grant fierté ; E Belin qui s'en retorna En Engleterre repaira .
Ses viez citez fist renforcier E les murs chaeiz redrecier ; Les vieles citez redreça E noveles edifia .
Une en fist en Guales funder Si la fist Kaerusc nomer Pur ço que sur Usche sedeit , Une eue ki emprés coreit ; Puis l'apela l'om Karlion .
Or oëz par quel achaison : Lunc tens aprés la mort Belin , E puis que Brennes traist a fin , Avint issi que li Romain Engletere ourent en lur main .
Pur tenir la en lor demainne Suffrirent longes mainte paine E maint fais e maint costement ; Tuz tens i aveit de lur gent Dous legiuns , u treis , u quatre , Pur genz averses escombatre .
Dunc erent Romain en grant pris .
Sis mil sis cenz seissante e sis , Ceo esteit une legiun , Ceo en est l'espositiun .
Quant les legiuns sujurnoent Que nule part ne guerreioent , En iver erent chescun an A Kaerusc en Glamorgan , Pur l'aise e pur la grant plenté Ki esteit en cele cité .
Pur les legiuns , que jo di , Qui la sujornoent issi , En costume e en us turnerent Que Kaerlion l'apelerent : Ceo est : cité as legiuns .
Issi change l'on plusors nuns ; Pur Kaerusc fud Karlion , Li dreiz fust Kaerlegion , Mais genz estranges unt le nom Abregied par subtractiun : De Legion Liun unt fait E de Kaer unt e retrait E pur tut unt Karlion dit Si unt fait le nun plus petit .
Quant Belin out Kaerusc faite E de la gent grant masse atraite , A Londres , sa cité meillur E u il ert plus a sujur , Fist une merveilluse porte Sur l'eue qui navie aporte .
La porte fud desur Tamise Par merveillus engin assise ; Engleis l'apelent Belnesgate , Mais li dreiz fust Belinesgate Pur ço que Belin la fist faire ; Ne sai altre achaisun retraire .
Sor la porte fist une tur Mult grant de laise e de haltur ; Les leis sun pere renova E haltement les conferma , E il fud mult bons justisiers E leials reis e dreituriers .
En sun tens fu si grant plenté Unches grainnur n'out ainz esté , Ne unches puis ne fud si grande Ne de beivre ne de viande .
Tant regna Belin e vesqui En buen poër , qu'il enveilli ; A Lundres ert quant il fina .
Deus !
tant li poples le plora .
Li cors fud ars , la cendre prise , Si fud en un baril d'or mise , En un baril trestut fait d'or , Que l'on out pris en sun tresor .
Puis ad l'om le baril levé , Bien seelé e bien fermé , Tut en som la tur par defors ; N'out altre sepulture al cors .
Pur los e pur eshalcement Fud mis li cors si haltement .
Emprés Belim la terre tint Un suens filz ki out non Gurguint ; Gurguint Bertruc li filz out nun .
Mult fu de bone ententiun , Saives fu e de grant mesure , E mult ama pais e dreiture .
De pais tenir e de guarder Pout bien sun pere resembler ; Sis peres tint bien e il bien , N'i out qui li neüst de rien Fors les Daneis , kil refuserent E ki le treü li veerent Que Gudlac a Belin dona , Quant s'amie e lui delivra .
Gurguint sout bien qu'il aveit dreit En ço que sis peres teneit ; Manda sa gent , entra es nefs , Si fist lever veilles e trefs ; Par force entra en Danemarche , N'i out cité , chastel ne marche Que il par force ne preïst , Si l'on en pais ne li rendist .
Mainte dure bataille i fist E le rei meïsme en ocist ; Si fist restorer sun treü Si com sis peres l'out eü .
De tuz les barons prist humages E feelté e salfs ostages .
Quant Gurguint d'iluec repaira , Par Orchanie trespassa ; Illuec ad trente nefs trovees En une compainne asemblees , D'omes e de femmes chargiees E asez bien apareillees .
Pantaloüs les guvernout , Lur sire esteit e sis guiout .
Gurguint enquist quel gent esteient , U aloent e que quereient .
Pantaloüs s'umilia , Pais e trives li demanda .
Quant li reis li out otried E il out de parler congied : « Jo sui , dist il , chaciez d'Espaine , Jo e tute ceste compainne .
Par mer alom ensemble querre A remanance alcune terre .
An e demi avum erré A faim , a sei , a mal oré , N'avom encor trové nul lieu Ki nus puisse remaindre en fieu Ne u nus aiom remanance , Si en avom mult grant pesance .
Tant avom lunges navied Que tuit en sumes ennuied .
Mais si te veneit a plaisir Que nus volsisses retenir E une partie esguardasses De ta terre , que nus donasses , Volentiers te serviriom E ti home devendriom .
Gurguint ne lur volt pas laisser Terre en sun regne a guaanier , Nepurec bien les conseilla ; En Irlande les enveia Si lur rova que la alassent E cele terre coltivassent .
N'ert pas Irlande encor poplee Ne de nule gent abitee .
Cil unt vers Irlande siglé , E reis Gurguint lur ad livré De ses mariniers quis menerent E ki Irlande lur livrerent .
Tant unt siglé e tant coru Que en Irlande sunt venu .
La terre esteit encor salvage , N'i out maison ne herbegage Ne nule altre guaainerie , Mais bele esteit e bien guarnie D'eues , de bois e de montainnes , De champs arables e de plainnes .
Dunc firent loges e fuilliees E les terres unt guaainees .
La gent crut e multiplia E qui plus pout plus guaaina .
Pantaloüs les maistriout , Lur sire esteit sis justisout .
En Engletere est repairiez Gurguint , kis out la enveiez : Sun regne tint paisiblement Dessi a sun definement .
Quant il out sun terme acompli , Sur Usche a Karlion feni , E quant il fu alez a fin , L'enor avint a Guincelin .
Guincelins fu de bone vie , E sa moiller out num Marcie , Lettree fu e sage dame , De buen pris e de bone fame .
Sun enging mist tut e sa cure A saveir lettre e escriture .
Mult sout e mult estudia , Une lei escrit e trova , Marcïene l'apela l'on Sulunc le language breton .
Li reis Alvret , si cum l'en dist , Translata la lei e escrist .
Quant il l'out en engleis tornee , Marcenelaga l'ad nomee .
La reïne qui saveit tant De Guincelin out un enfant Ki fud apelé Sisillus , Unches nen ourent enfant plus .
Sisillus n'esteit guaires granz , N'aveit encor que sul set anz , Ne poeit faire dreit ne tort , Quant sis peres trait a sa mort .
Le regne , emprés la mort al pere , Maintint bien pur le fiz la mere En pais e en grant quieté ; E quant li fiz fu de l'heé Que il sout terre guverner , Sil fist la mere coroner .
Encor ert en bone vigur Quant il vint a sun derain jur .
Puis fu reis sis filz Rummarus E puis frere celui Damus .
Cist out un fiz en soinantage Ki fu reis par sun vasselage , Morpidus out nun , mult fu fiers E hardiz e fort chevaliers .
Alosez fu de grant bunté , Mais trop ert de grant cruelté ; A demesure ert de grant ire ; Sempres voleit un home ocirre .
Des que veneit al corocier Ne saveit nul home esparnier , Sempres li dunout de l'espee ; Ja n'i eüst amur guardee , Demaneis sempres l'ocieit , U fust a tort u fust a dreit , E tant cum il senz ire esteit Si faiseit quanque l'on vuleit ; En tut le regne , ki grant fu , N'aveit home de sa vertu .
Le vis aveit bel e cors gent , E granz dons dunout e sovent .
Larges esteit a desmesure , De tresor assembler n'out cure .
Li duc de Moriane alout , El tens que Morpidus regnout , Par mer les rivages gastant , Homes pernant e raïmant ; Mult menout od sei gent armee Ki mult ert cremue e dutee .
En Northumberlande ariva E a guaster la comença .
Morpidus , qui mult en pesa , Od les Bretuns k'il assembla Encuntre lui se combati Sil desbarata e venqui .
Si dist l'on ço en verité , Ne sai coment ço fu prové , Que Morpidus plus en conquist E od sa main plus en ocist Que ne fist tute l'assemblee De la gent qu'il out aünee .
Quant il out tut le champ vencu , N'en ad un sul vif retenu Que il nen ait esboëlé U od s'espee decolé .
Des ocis assemblout grant tas , E quant il fud d'ocire las , Tuz vifs les faiseit escorchier , Puis mettre es rés e graïller Pur sa grant ire saüler Qu'il ne poeit amesurer .
El tens de sun meillur eage , Que il ert de plus fier corage , Vint de la mer devers Irlande Une beste merveilles grande , Monstre marin , orible beste , D'orrible cors , d'orrible teste ; Ço esteit marine belue , Unc ainz ne fu si granz veüe .
Par les viles , lez les rivages , Feseit granz duels e granz damages , Homes e femes devurout E les bestes es champs mangout .
Les genz s'en aloent fuiant , Maisuns e viles guerpissant ; Es bois e es hauz munz fuieient E encor la murir cremeient .
Morpidus la plainte en oï , Ki mult aveit le quer hardi .
En sa vertu tant se fia Que sul a sul encontre ala ; Sul par sun cors l'ad envaïe , Unches n'i volt aver aïe .
Trop grant hardement est folie , Fols est qui trop en sei se fie .
Morpidus par sun hardement Vint al monstre mult fierement , Traist saietes e lança dars Si l'a nafré de plusurs pars .
Quant il nen out mais que ruer Ne que lancer ne que jeter , Od sul s'espee li corut ; Mais l'espee del grant cop frut E la beste la gule ovri , Devora le e trangluti , Mort fu li reis par s'estultie .
Mais la beste n'est pas guarie , Kar li reis l'aveit tant batue , E tant nafree e tant ferue , Que sempres murut en la place ; N'i ad vilain , joie n'en face .
De la mort le rei les conforte La belue ki chaï morte .
Del rei ourent grant marrement , Mais ço lur fist confortement Que la beste si tost morut ; Dunt entr'els si grant joie crut Que tut unt le rei oblié E tut le duel de lui finé .
Il aveit cinc filz engendrez , Gorbonian fu li ainz nez , Puis Argal , e puis Elidur , Puis Jugenes , puis Peredur .
Gorbonian , ki fu premiers , Fu reis leials e dreiturers , Unches nuls reis plus dulcement Ne governa terre ne gent ; Ja a escient ne mentist Ne a home tort ne feïst ; Unches en lui n'out desmesure ; E a tuz vult faire dreiture .
Leials fu , e en leialté Vint a la fin de sun eé .
A Lundres fu sa sepulture Apareillee par grant cure .
Argal , ki emprés lui fu nez , Fu emprés lui a rei levez ; Mais malement se descorda E malement lui resembla .
Les nobles homes abaisça E les non nobles aleva ; Ki aveir out , il li toli , Quant dut veir dire , si menti .
Tresors assembla merveillus Si fu avers e coveitus .
Unches n'ama home leial , Tuz tens se delitout en mal .
Tant demena Argal tel vie E tant dura sa felonie Que li noble home s'assemblerent E de la terre le jeterent .
Puis unt le tierz frere amené , Elidur , si l'unt coroné ; Cil fu de mult grant amistied , Pleins de dulçur e de pitied .
Argal , cil ki fu desposed , Par plusurs terres est aled , Querant secors , preant aïe Que s'enor li fust restablie .
Unches ne sout tant purchacier , Tant requere ne tant preier , Qu'il unches trovast ne veïst Ki aïe li prameïst Ne restorement de sa perte .
Par dreit busuin e par poverte Vint aprés cinc anz a sun frere Dedenz le bois de Calatere .
Argal Elidur encontra , Merci quist e merci trova .
Li reis vit sun frere apovri , Pitos fu mult sin out merci , Par mainte fiez l'ad embracied , Acolé estreit e baisied .
A Aclud l'ad , une cité Ki prés esteit d'iluec , mené .
En sa chambre priveement Le fist estre celeement .
Deus !
ki vit mais tel pieté , Tel amur , tel fraterneté !
Li reis se feinst que mal aveit E que del mal murir cremeit .
Ses barons ad fait tuz mander Qu'il le venissent visiter ; N'aveit de vivre nul espeir , Venissent le trestuz veeir .
Quant il furent tuit assemblé Al jur qu'il out aterminé , E il durent a lui parler , Si lur fist a conseil rover Que soëf e en pais venissent Que cri ne noise ne feïssent ; Chescuns sols en la chambre entrast E chescuns sols a lui parlast , Kar li chief forment li duleit E la noise mal li faiseit .
Cil firent sun comandement , N'i entrassent pas autrement .
Si come chescuns enz entrout E il al rei parler quidout , Li reis meïsmes le perneit Sil teneit tant e destreineit Par ses serganz qu'illuec esteient , Ki espees nues teneient , Qu'il faiseit a sun frere homage .
Ja ne fust de si haut parage Que fere ne li esteüst U demaneis illuec morust .
Quant il les out tuz fait venir E homes Argal devenir , E feelted ourent fait tuit .
A Everwic l'en ad conduit ; De sun chief la corone osta , Argal sun frere en coruna .
En sun regne le restabli E tut sun regne li rendi .
Pur l'enor e pur la pitied , Pur le bien e pur l'amistied Qu'il fist al frere busuinus , Out il puis nom tuz tens pitus ; E Argal tant s'amesura E ses males tecches laissa N'i out ainz reis tant mesurable , Tant paisible , tant enorable .
Dis anz regna en sa vigur , Puis chaï en une langur ; Morir l'estut , ne pout altre estre , Kar issi plout al rei celestre .
Dunc refu faiz Elidur reis Si cum il out esté anceis .
Mis refu en sa digneté .
Si il out ainz buens reis esté , Puis se fist tenir pur meillur ; Mais si dui frere juveignur Se sunt ensemble acompained Si l'unt ensemble guerreied , E a un jur se combatirent Mais poi aveit gent sil venquirent .
Ne sai par quel engin le pristrent E en salve garde le mistrent ; A Lundres en une grant tur , Iluec fu Elidur maint jur .
Cil unt le regne entr'els parti : Del Humbre en suth devers midi E tut aval vers occident Out Jugenes tut quitement ; Peredur out l'altre partie , Puis out tute la seinurie , Kar Jugenes puis ne vesqui Que sul set anz e puis fini .
E Peredur l'enor saisi Mais guaires lunges n'en joï , Kar mort subite le tua ; E mal vesqui e mal fina .
Dunc refu fait la tierce feiz Elidur reis e ceo fu dreiz .
De la tur de Lundres fu traiz E tierce feiz refu rei faiz , Si rad par tut ço redrecied Que si frere ourent empeired .
Il fu essample de justise E de pitied e de franchise A tuz cels ki emprés lui vindrent Ki emprés lui la terre tindrent .
Il n'out unches blasme de rien , Il vesqui bien e fina bien .
Uns suens niés out emprés l'enor , Filz de sun frere le major , Le gentil rei Gorbonian .
Puis fu reis filz Argal Margan .
Cist Margan fu mult de bon aire E mult se pena de bien faire .
Mult se fist a sa gent amer E tute gent vult onurer .
Sis freres , Eumannus out nom , Tint emprés lui la region ; Mult out en cestui divers eir , Unches ne sout ami aveir ; Unches ne pout aveir ami , Tant l'ad tut li poples haï , E il tut le pople haeit E feseit mal quanqu'il poeit .
Neïs si sergant le haeient E a grant enviz le serveient , Tant l'aveient trové cruel ; Mais il nen osoent faire el .
Sis anz mena sa tirrannie , Sa cruelté e sa folie , Puis l'unt del realme fors mis Comunement cil del païs ; Chaciez fu e il s'en fuï Que unches puis ne reverti .
Rei firent par electiun D'un filz Jugenes Iwalun .
Iwallo pout mult travailler , Mult pout errer , mult pout veiller , Bien sembla as bons ancessors De prüesce e de bones mors , Mais ne regna pas longement , De ço furent li suen dolent , Mais contre mort n'ad nul refui .
Puis fud d'Engleterre emprés lui Runo reis , le filz Peredur , Puis Geronces , filz Elidur , Puis fu reis sis filz Catullus , Emprés Catullum Coïllus , E puis Porreus e puis Cherim ; Cherim fu bevere de vin ; En buens beivres turna s'entente E tut i usa sa juvente En beverie e en ivresce , Unches ne fist altre prüesce ; E Deus tel eür li dona Que unches hom nel guereia .
Treis filz que il out de sa feme L'un emprés l'altre ourent le regne , Cil ourent nom Fulgenius , Eldadus e Andragius .
L'un avant l'autre ourent tut trei Engleterre , chescun par sei , Mais assez poi de tens regnerent E en mult poi de tens finerent .
Uns filz Andragis , Urian , Regna emprés sun pere un an ; Emprés Urian , Eliud Ad le regne en grant pais tenud ; Emprés Eliud , Cledaucus , Puis Doten , puis Gurgustius , Puis Merian , ki mult fu bels , Ki de chiens sout mult e d'oiseals , Mult sout de rivere e de bois ; Quant qu'il vuleit perneit a chois ; A altre deduit n'entendeit E cist deduiz mult li plaiseit .
De dames ert mult desirrez E mult requis e mult amez , Mais il n'out de feme talent Fors de la sue sulement .
Bledudo emprés lui regna , Sis filz fu , bien li resembla , Mais plus larges fu de duner , Nule rien ne saveit veer Ne a suen ués rien retenir , A tuz vuleit le suen largir ; Mult out en lui gentil seinur .
Emprés cel noble duneür Fu reis Cap , e puis Oënus , Emprés celui fu Sillius , Mais cil vesqui mult petitet .
Emprés lui regna Blegabret .
Cist sout de nature de chant , Unches hom plus n'en sout , ne tant ; De tuz estrumenz sout maistrie Si sout de tute chanterie , Mult sout de lais , mult sout de note , De vïele sout e de rote , De harpe sout e de chorum , De lire e de psalterium .
Pur ço qu'il out de chant tel sens , Diseient la gent en sun tens Ke il ert deus des jugleors E deus de tuz les chanteors .
Li reis ert mult de grant deduit , Pur joie le serveient tuit , E il esteit tuz tens joius , Unches ne fu fel ne irus .
Archinal , sis freres , emprés Maintint le regne e out en pais .
Emprés fu reis sis fiz Eldol , Ki mult se fist tenir pur fol Pur ceo , trop fu luxurius E de femes trop coveitus ; Ja gentil feme n'i eüst , Que de si haut parage fust , Fust espuse , fust damisele , Pur ceo qu'ele li semblast bele , Que il ne vulsist purgesir .
A mainte gent se fist haïr .
Redion emprés Eldol fu , Puis ad Rederch le regne eü , Puis fu reis Famu Penissel , Puis Pir que le chief ot mult bel , De chief e de cheveleüre L'enora mult forment Nature .
Emprés Pir regna Caporus E puis sis filz Eliguellus ; Cist se contint mult sagement E mult amesureement .
Sis fiz qui puis regna , Heli , Quarante anz entiers reis vesqui ; Cil Heli treis fiz engendra , Le premerain Lud apela , Puis fu nez Cassibellanus E emprés celui Nennius .
Emprés Heli out Lud la terre , Ki mult fu pruz e duiz de guerre ; Chivaliers fu mult glorius E viandiers fu merveillus , E mult la dunout volentiers E mult enurout chevaliers .
Lud fist citez e fist chastels , Les viez reclost e fist novels , E Londres , sa cité meillor , Fist de mur clore tut entur .
Lud fist faire la grant closture Des viez muralz , ki encor dure .
As citedeins e as baruns I fist Lud faire granz maisuns Pur ço que l'um dire peüst Que pruef d'iluec cité n'eüst Que si fust bien apareillee Ne si richement herbergee .
Jesqu'a sun tens longes avant , Aveit nun Lundres Trinovant , Mais pur Lud , qui mult l'enora E mult i fu e surjorna , Fud apelee Kaerlud ; Puis sunt estrange home venud , Ki le language ne saveient , Mais Londoïn pur Lud diseient ; Puis vindrent Engleis e Saisson Ki recorumpurent le nun , Londoïn Lundene nomerent E Londene longes userent .
Norman vindrent puis e Franceis , Ki ne sourent parler Engleis , Ne Londene nomer ne sourent Ainz distrent si com dire pourent , Londene unt Londres nomee Si unt lur parole guardee .
Par remuemenz e par changes Des languages as gens estranges , Ki la terre unt sovent conquise , Sovent perdue , sovent prise , Sunt li nun des viles changied , U acreü u acurcied ; Mult en purreit l'on trover poi , Si come jo entent e oi , Qui ait tenu entierement Le nun qu'ele out premierement .
Quant Lud , li bons reis , fu feniz , A Lundres fu ensepeliz Juste une porte ki ad nun De sun nun Porlud en Bretun ; Engleis la parole unt turnee E Luddesgate l'unt nomee .
De Lud remistrent dui enfant , Mais guaires n'erent encor grant ; Li ainz nez fu Androgeüs E li puis nez Tenuancius .
Cassibellan lur uncles ere , Uns nobles huem , frere lur pere ; Cil tint l'enor pur les nevoz E rei se fist clamer sur tuz .
De terre fu buens maintenere , Buens chevaliers e buens donere .
Mult sout bien terre maintenir , E bien se sout faire servir .
Quant li nevo furent tant sage E il vindrent a tel eage Que il pourent terre baillir , De dous contez les fist saisir .
A Androgeüm , le grainur , Vers ki il out grainur amur , Dona Lundres e dona Kent A tenir de lui franchement .
A Tenuancius , ki ert mendre , Fist les Cornewalleis entendre .
Issi out chescuns sun conté Si furent conte andui clamé ; Mais de l'uncle unt reconeü E a seinur l'en unt tenu ; Il aveit d'els la seinnurie E tut l'altre regne en baillie .
Tant cum il furent d'un acord Furent il bien puissant e fort ; Mais puis i sorst une discorde , Ço testemonie e ço recorde Ki cest romanz fist , maistre Wace , Dunt noauz fu a tut l'estrace , Par quei Romain treü d'els ourent Que unques ainz aveir ne pourent .
Seissante anz ainz que Jesu Crist De Seinte Marie nasquist , Ert Julius Cesar meüz , De Rome ert en France venuz Pur conquerre vers occident Les regions lointainnement : Julius Cesar li vaillanz , Li forz , li pruz , li conqueranz , Ki tant fist e tant faire pout Ke tut le mund conquist e out .
Unches nus huem , puis ne avant , Que nus sacom , ne conquist tant .
Cesar fu de Rome emperere , Savies huem mult e bon donere , Pris out de grant chevalerie E lettrez fu , de grant clergie .
Quant cil de Rome ourent conquis Environ els tut le païs , Cesar prist congied des Romains D'aler conquerre les lointains .
La meillur juvente assembla , Lombardie e Montgieu passa ; Premierement conquist Burguine , Puis France e Alverne e Guascoine , Peitou , Normendie e Bretaine , Puis prist sun tur vers Alemaine ; Par plusurs lius faiseit chastels E citez e recez novels .
Mult espleitout bien sa busuine , En Flandres vint e en Buluine ; Vers la mer d'iluec esguarda , Une ille vit si demanda Quel terre esteit que il veeit , Se gent , e quel gent , i maneit .
Ço li distrent li païsant Que une ille veeit bien grant Que Brutus tut premiers poplea E gent de Troie i amena ; De sun nun la noma Bretainne , Si s'en fist rei e cheventainne .
Li eir ki de lui sunt venu Unt le regne emprés lui tenu .
E Cesar lur ad respundu : " Bien sai , dist il , ki Brutus fu , Il e nus fumes d'un lignage ; Li chiés de nostre parentage Prist a Troie comencement .
Mais , puis le grant destruement , Se departirent li baron Si pristrent mainte region .
De ceste ille Bretainne furent Belins e Brennes , ki tant crurent Qu'il pristrent Rome la cité E destrurent nostre sené .
Bien lur devum faire saveir Que Rome est or d'altre poeir ; Fortune ad sa roe tornee E Rome rest esviguree .
Dreiz est des or qu'a nus entendent E que treü a Rome rendent .
Bien nus deivent ço restorer Qu'il en firent jadis porter ; Par bref les en ferai sumundre Si savrai qu'il vuldrunt respondre .
Ja ne querreie mer passer S'en pais vuleient graanter Que a Rome treü rendissent E ke lur fieus de nus tenissent .
" Dunc fist ses briefs faire e porter A Cassibelan ultre mer , Si manda que de lui tenist E as Romains treü rendist .
Cassibellan , quil tint a grief , Brief refist faire contre brief ; Unches saluz n'i vult escrire , Ainz li manda cume par ire : " Cesar , mult par nus merveillum , E merveillant , nus desdeinum Des Romains e de lur sorfait Ki tant durë e tant luin vait .
Ne puet soffrir lur coveitise Que nuls hom ait , fors els , franchise .
Tut l'or del mond e tut l'argent , Les reis , les contes , l'altre gent , Vuelent mettre suz lur empire , Nule rien ne lur puet sofire ; Tut l'aveir vuolent a els traire , Que deivent il de tut ço faire ?
Nus , ki el chief del mund manons , En un ille que nus tenons , Ne vuelent Romain trespasser Ainz nus funt treü demander .
Sire Cesar , tu nus assaies , Treü requers ke de nus aies , E faire nus vuels tributaires ; Mais tu nen espleiteras guaires .
Nus avum tuz tens franc vescu E franchement avum tenu , E vivre devum franchement Come li Romain dreitement , Kar nus sumes d'une racine E d'une gent e d'une orine .
Cesar , se tu te purpensoues E si tu raisun esguardoues , Merveilluse hunte feïs Quant de treü nus requeïs , E mettre nus vols en servage Ki sumes de vostre parage ; Per as Romains estre devum Ki d'un lingnage descendom .
Si savies huem , si gentil sire Come tu es , cum osas dire Que nus deion sers devenir Ki n'avom apris a servir , Ne ja , si Deu plaist , n'aprendrum Ço saces tu , que nus puissom ?
Tut tens avom si franc esté , Unc huem de nostre parenté Ne sout encor , ne ja ne sache Come l'on deit vivre en servage ; Ne savom , s'il ne nus est dit , Come sers en servage vit .
Franc sumes e franc volum estre ; Si meïsmes li Deu celestre Nus en vuleient abaisser , Si nus volum nus efforcier Que nus par hume ne perdom Ço que nus tant tenu avom .
Or poez saver , nel celum mie , Que , tant cum nus serom en vie , E nus maintenir nus purrum , Nostre franchise defendrum .
Franc volum vivre e a enor Si com firent nostre anceisor .
" Quant Cesar out le brief veü , Bien ad apertement seü Que passer mer li estovra , Ja altrement rien n'i avra .
Dunc fist granz nefs faire e granz barges , Quatre vinz en i out si larges , Unches si granz ne furent mais , Pur porter granz genz e granz fais , Estre les altres nefs menues Ki de partut furent venues .
Quant Cesar out tut apresté E bel tens out e bon oré , Crier ad fait : As nefs , as nefs !
E il entrent e lievent trefs .
Buen vent ourent e tost siglerent , Al port vindrent si ariverent .
A peinne aveient terre prise La u la mer receit Tamise , Es vus par la terre espandue La novele de lur venue .
Cassibellan , ki bien saveit Ke cele gent venir deveit , Aveit assemblé ses barons , Qu'il aveit de partut sumuns .
Mult aveit barons e vassals : Belins i ert , sis senescals , Ki ert si privez conseillers E suz lui maistre justisiers ; Juste lui out ses dous nevoz En qui il se fiout sur tuz , De l'une part Androgeüs , De l'altre part Tenuancius ; Androgeüs menout Lundreis , Tenuancius Corneualeis .
E Nennius de Cantorbire , N'i sout l'on meillor hume eslire .
Frere le rei esteit puis nez , Est a ses dous nevoz justez .
Estre les contes i out reis Venuz a l'ost desi qu'a treis , E chescuns aveit grant efforz : Eridioüs les Escoz E Britael les Northualeis E Guertaet les Suthgualeis ; Chescuns i veneit de sun gré Pur defendre sa francheté .
Tuit unt al rei conseil doné E tuit li unt pur bien loé Qu'il alt les Romains assaillir , Nes laist pas del rivage eissir Ne en la terre asseürer Ne maisun ne recet fermer .
Par cest conseil sunt tuit armé .
Quant il se furent acesmé E chescuns out fait sun conrei , Serreement e senz desrei Alerent les Romains ferir .
Cesar , quis out veü venir , Cria a sa gent : " Armez vus , Jas verrez ci venir sur nus !
" Tost fu la bataille jostee Qui lu jor fu mult effree ; Dunc veïssez chevals bien puindre , Hanstes brandir , chevaliers joindre , Escuz percier , seles voider , Homes chaeir , plaies seinner .
Chevaliers jostent , archiers traient , Bien s'esforcent e bien s'essaient .
Saietes volent come pluie , Que plaist a cels a cez ennuie .
Mult oïssez testes croissir E veïssez nafrez morir ; Tute ert de sanc l'erbe vermeille E ço n'esteit mie merveille , Kar li vif sur les mors esteient E sur les morz se combateient .
Cesar out en sa compainie Le mielz de sa chevalerie , Ki mult s'argue e mult se baille , Mult se combat , mult se travaille .
Il n'en vait nul aconsiuant Ki vers lui ait de mort guarant .
Androgeüs , od cels de Kent , E Nennius otot sa gent Se sunt a une part atrait Si unt des lur un conrei fait .
Puis unt Cesarem encontré Si se sunt a sa gent mellé .
Nennius l'ad aparceü , Sure li vint si l'ad feru ; Liez fu d'adeser si haut hume Come l'empereor de Rome .
Cesar l'escu avant tendi , Le cop Nennie recoilli ; Bien fu maniers , l'espee ot traite Dunt il ot mainte plaie faite , Nennium sur l'elme feri Qu'une grant piece en abati ; El chief l'ad d'une part nafré E tut l'eüst par mi colpé Mais Nennius le cop dota , Baissa le chief , l'escu leva , E l'espee en l'escu cola E si parfund i enbevra Que Cesar ne l'en pout sachier , Unc ne se sout tant efforcier .
Il trait l'espee e cil l'escu , Chescuns ad bien le suen tenu .
Nennius s'en vuleit turner , Mais Cesar le fist arester .
Bien crei que Cesar l'en traïst E l'un od l'altre retenist , Mais la force Nennie crut E Androgius i corut E grant compainne des Kenteis , De tutes pars fierent maneis .
Cesar nes osa mie atendre .
Ki ne s'aveit de quei defendre .
S'espee ad en l'escu guerpie , E Nennius , ki out aïe , Torna l'escu , l'espee prist Dunt il puis maint Romain ocist ; Il n'en poeit hume ferir Ki de sun cop peüst guarir .
De l'espee a l'empereor , Si fort hume , si halt seinnur , Se fist mult cointe Nennius .
Devant lui vint Labienus , Sire ert d'une conestablie , Ceo ert a Rome grant baillie .
Nenius tel cop li duna Que le chief del cors li sevra .
Ne vus sai les mors acunter Ne les mielz combatanz nomer , Mais mult i chaeient suvent E mureient espessement , E plus en i morust assez Si la nuit nes eüst sevrez ; La nuit vint e le jur failli Si se sunt issi departi .
Li Romain , qui mult s'esmaierent , A lur herberges repairerent ; Lassé furent e esmaié E d'els maïsmes damagié .
Conseil pristrent qu'il s'en ireient E cele terre guerpireient , Kar le païs ne conuisseient Ne fortelesce n'i aveient .
La nuit sunt en lur nés entré Si s'en sunt vers Flandres turné .
Quant li Breton sourent al main Qu'alé s'en erent li Romain , Joie firent , mult furent lied , Mais emprés furent corucied , Kar Nennius , li hardiz ber , Ne pout medicine trover De la plaie qu'il out eüe Quant l'espee fu retenue ; Al quinziesme jor traist a mort .
A Lundres , a la porte nort , Fu ensepeliz reialment , Mult bel e mult corteisement , Pur ço qu'il ert frere lu rei , Ki l'aveit chier tant come sei .
Dejoste le cors fu posee En la sepulture l'espee Qu'il retint de l'empereür Od lui fu mise pur enor .
L'espee ert merveilles preisee Si ert de letres d'or merchee ; Lez le helt out escrit en sum Que Crocea Mors aveit nom ; Pur ço out nom Crocea Mors Que ja n'en fust nafré nul cors Ki ja medicine trovast Ki de la mort le retornast .
Bien tost fu as Franceis conté , Ne lur pout mie estre celé , Que Romain erent desconfit ; Turnez les unt en grant despit E tenu se sunt pur malveis Que fait aveient od els pais .
Lur hardement unt recoilli Si se sunt entr'els esbaudi , Pur ço que il ourent oï Que li Romain ourent fuï .
S'est ki fuie , assez est ki chace , E tel ad poür ki manace E tel manace ki se crient E tel chace qui poi retient .
Mult unt les Romains manaciez E mult les unt contredeinnez , Ço distrent que malvais sereient Se jamais d'els terre teneient , Volentiers tuz les ocireient Se aconsivre les poeient .
Mult haeient lur seinurie E cremeient lur felonie , E ço lur cresseit hardement Que l'on lur novelout suvent Que li Bretun mer passereient E as Romains se combatreient .
Mais l'orguil as Franceis fina Des que Cesar od els parla .
Cesar sout bien felun danter E orguillus amesurer , Bien sout coveitus apaier E sun talent faire changier , E bien se sout humilier La u force nen out mestier .
Les Franceis vit contredeinnez E encontre lui esforciez , E les suens humes vit naffrez E de combatre tuz lassez , Mielz vult de sun aveir duner Que en bataille en dute entrer .
As ducs e as plus hals baruns Duna d'or e d'argent granz duns ; Tant lur ad aveir espandu Come chescuns en ad volu , E assez plus lur ad premis S'il aveit les Bretuns conquis .
As povres ad duné franchise E clamé quites de servise , A cels ki erent eissilied E de lur herité chacied Ad pramis tuz a eriter E lur pertes a restorer .
Des que cil unt l'aveir veü E asquanz d'els l'ourent eü , Tut ad chescuns sun quer mué .
Aveir , mult as grant poesté !
Tost as une mellee faite E une guerre a neient traite .
Cil ki anceis Cesar haeient E ki ocire le vuleient , Unt pur l'or mué lur curage E chescuns li ad fait humage E quant qu'il lur sout demander , Neïs en Bretaine a mener .
Quant Cesar les out apaiez E tuz les out asuagiez , A un mult bon enginneür Fist sur la mer faire une tur , En Buluine siet , Odre ad nun , Ne sai nule de tel façun ; Faite fu d'estrange compas , Lee fu desuz el plus bas , Puis alad tut tens estreinnant Si cume l'en l'ala halçant ; Une pierre tant sulement Covri le plus halt mandement , Maint estage i out e maint estre , E en chescun mainte fenestre .
Illuec fist ses tresors guarder E ses chiers aveirs aporter ; Il meïsmes dedenz giseit Quant de traïsun se cremeit .
Dous anz en France demura , Odre sa tur apareilla , Si ad par les citez assis E par les terres ses baillis , Ki as treüz receivre seient E tuz en Odre les enveient .
En ces dous anz s'apareilla E sis cenz granz nefs assembla , Si dist qu'encor essaiereit Si les Bretuns veintre purreit .
Ne prise rien quanqu'il ad fait Se il issi en pais les lait .
Quant sun navie out purchacied E tut sun eire apareilled , Ses sis cenz nefs ad fait chargier De quant que i aveit mestier .
Tant unt nagied e tant siglé Que en Tamise sunt entré .
Ço unt pensé e esguardé , Mais failli unt a lur pensé , Que amunt l'eue tant irrunt Que a Lundres ariverunt , E dunc a primes fors eistrunt E as Bretuns se combatrunt .
Bretun se sunt contregarni , Ne sai cum il ourent oï ; Par Tamise unt mis pels ferrez E bien fichiez e bien serrez , Que ja nule nef n'i entrast Ki a hunte ne perillast .
Quant les nefs vindrent en Tamise E la veie ourent amunt prise , N'erent gaires amunt corues Quant es granz pels se sunt ferues ; Dunc veïssez nefs effundrer , Eue receivre e afundrer , L'une nef a l'altre hurter , E maz chaeir e trés verser , Custures fruisser e bors fendre , Port ne rive ne püent prendre , Mal unt a sigle e mal a nage .
Cesar a veü cel damage .
Vit le peril e vit les pels , Crienst que par tut ait altretels , Ariere fist les nefs vertir E terre prendre e fors eissir .
Dunc unt lur herberges fichiees E lur tentes apparaillees .
Es vus Cassibellan puinnant , Ki nes ala mie esparniant , E si nevu e si parent E li baron communement .
Des que li reis cria s'enseigne , N'i ad coart ki puis se faine , As herberges les vunt ferir ; Dunc oïssez armes cruissir !
Li Romain as trés les atendent , Ki a merveille se defendent ; Lur hardement ourent pur mur Si lur rendent estur mult dur .
Bien se tindrent premierement Sis reçurent hardiement , Bien luin les firent tuz ruser Si en firent maint devier .
Li Bretun emprés se retindrent E li lur hume tuz tens vindrent .
Bien se sunt esmé a treis tanz De chevaliers forz combatanz Que Cesar n'i out amené , Si lur unt un puindre duné ; Grant masse ariere les unt mis , Dunc i out mult Romains ocis .
Cesar , li pruz e li hardiz , Ke unches ne fu esbaïz , Vit que li Bretun tel force ourent E que li suen suffrir nes pourent , Kar a rage se combateient Ne nul cop d'arme ne cremeient .
Tuz ses humes mist devant sei E il fu detriés en conrei ; Si duna as Bretuns estal Que li suen puis n'i ourent mal .
Les nefs fist a terre acoster Si fist enz tuz les suens entrer , E il entra derainnement .
Bel tens out , bon oré , bon vent ; A Odre sa tur ariva , Lungement illuec conversa Pur ses humes nafrez saner E pur les altres reposer .
Endementres qu'il sojorna , Les baruns del païs manda .
Cassibellan fu mult joius , Ki des Romains se fu rescus ; Sun regne ad dous feiz defendu E Cesar ad dous feiz vencu .
Pur la leesce e pur la glorie Qu'il out de la duble victorie , Pramist as Deus comunement Feste a faire mult haltement E vouz a rendre e sacrefise , Si noma jor de cel servise .
Ses demaines e ses chasez Ad tuz sumuns e tuz mandez Qu'a cele feste a Lundres viengent E cele feste od lui maintiengent ; Que nuls de cels n'i ait essoigne Ki unt esté en sa busuine .
Tuit i vindrent joiusement , Apparaillez festivalment , Od lur femes , od lur enfanz , Od lur altres apartenanz .
Bel fu la feste celebree E mult i out bele assemblee .
Chescuns , si cum lui cuveneit , Fist sacrefise en sun endreit ; Quarante mil creües vaches E trente mil bisses salvages , Purchaciees de mainte guise , Mist l'on le jor al sacrefise .
Emprés i out cent mil oeilles , E de volatille merveilles .
Quant il ourent sacrefié E a mult grant plenté mangié , Si come li jorz requereit En la guise ki dunc esteit A deduit unt le jur turné .
Li chevalier unt bohordé , Li bacheler unt escermi , Pierre jeté , lutied , sailli .
A la fin des geus , al partir , Sunt alé ensemble escermir Hirelgas , ki ert niés le rei , Uns damoisels de grant noblei , E Evelin , niés Androgee , Ki mult iert bien de la contree .
Tant ad duré lur escermie Par orguil e par aatie Qu'il unt turné le gieu a ire Si se pristrent folie a dire .
Tant sunt les paroles creües Qu'il vindrent as espees nues ; Ocis i fu , eneslepas , Par mesaventure , Hirelgas ; Tute en fu la cort estormie .
Quant li reis out la chose oïe , De sun nevu fu anguissus E il ert mult fel e irrus ; Nurri l'aveit si l'out mult chier , Volentiers le vulsist vengier .
Androgeüm ad demandé E sur sun fieu li ad rové Qu'il li ameint u li anveit Evelin sun nevu a dreit A suffrir l'esguart de sa cort Presentement , ainz qu'il s'en turt .
Androgeüs se purpensa , S'il li livre , qu'il l'ocirra ; Le rei conut a mult gainart E de la cort duta l'esgart .
Si dist que pas ne l'i merra Kar francs huem est e sa cort a , E ki de lui se clamera Vienge a sa curt , dreit li fera .
Li reis , ki out le quer enflé , Androgeüm ad deffié ; Tut le suen , ço dit , li toldra , E se il peut si l'ocira .
Issi sunt par mal departi E mult se sunt entrehaï ; Li reis ad ses terres guastees , Arses , destrutes e robees .
Androgeüs vit ses granz pertes ; Sout que li reis le fist a certes .
Ses messages li ad tramis Si li ad preied e requis Que ses terres ne li guastast : Sis niés esteit , si s'acordast .
Li reis fu fel si fu irais , Ne volt duner trive ne pais .
Androgeüs ne pout faire el , Ki le rei sout a mult cruel ; Ses plaines terres ad guerpies E ses fortelesces guarnies .
Ne trova qui l'osast secorre Ne quil peüst del rei rescurre .
Ne volt pas en taissant fuïr Ne perdre ço qu'il pout tenir ; Mult avra , ço dit , grant anguisse , Se il l'orguil le rei ne fruisse .
Mal faire pur pis remaneir , Ço tient li vilains a saveir ; E un mal deit l'on bien suffrir Pur sun cors de peior guarir ; E pur sun enemi plaissier Se deit l'on alques damagier .
Androgeüs se conseilla Que mult griefment damagera La terre le rei e la sue , Ainz que del rei ne se rescue ; Ainz se mettra en grant barate Que il l'orguil le rei n'abate .
Priveement e a celé Ad un brief fait e seielé ; A Cesarem le fist tramettre .
La sentence fu de la lettre : " A Cesarem , le pruz , le fort , Emprés la desirree mort , Mande saluz Androgeüs , Ki est de Lundres sire e ducs .
Cesar , suvent ad l'um veü Que tel unt grant haenge eü Ki puis se sunt bien entr'amé E bon ami unt puis esté .
Emprés grant ire grant amur , Emprés grant hunte grant enur , Ço solt a plusurs avenir Ki se suelent entrehaïr .
Noz dous morz nus entrequesimes Quant jo e tu nus combatimes .
Ne sai pur quei laissasse a dire , Li un de nus volt l'altre ocire ; Mais issi nus est avenu Que jo ne sui ocis ne tu .
Encor , ce crei , t'avrai mestier E tu me repurras aider .
Dous feiz t'iés a nus combatuz E dous feiz as esté vencuz , Mais or saches certainement E jol te di veraiement , Ne t'esteüst guerpir noz porz Si jo n'i fusse od mun efforz .
Segurement venir peüsses , Ja pur le rei vencu ne fusses ; Mais par mei e par m'ajutorie En out Cassibellan victorie .
Cassibellan par mei venqui , Par mei la terre te toli .
Nostre terre par mei perdis E par ma force t'en fuïs .
Mais de ço sui jo repentant Que jo t'en ai esté nuisant , E jo sui ki te ramerrai E ki la terre te rendrai .
Ço peise moi que jo te nui E que jo od le rei i fui , Kar mult s'est puis desmesurez Si est en grant orguil muntez ; Unches puis nul jor ne m'ama Ne estre en pais ne me laissa .
Tute ma terre ad eissilliee , La gent robee e fors chaciee , Mei meïsme en vult il jeter E de mun fieu deseriter ; Deu en jur e pur veir te di Ke jo ne l'ai pas deservi , Si l'on n'apele deservir Mun nevu de mort a guarir , Que il eüst a mort jugied , Se jo li eüsse laissied .
L'achaisun de nostre mellee E dunt ele est surse e levee Voil mustrer a t'autorité Si en savras la verité .
Pur l'enor que nus receümes De tei que nus vencu eümes , Noz amis e noz genz mandames E a Lundres nus assemblames ; A tuz noz Deus noz vouz rendimes E sacrefise lur feïmes .
Quant fait eümes noz servises , Renduz nos vouz , faiz sacrefises , A divers gieus diversement S'assemblerent comunement Li vallet e li bacheler ; Si avint ensemble a juer Un mien nevu qui ert od mei E un altre nevu le rei .
Tant unt escermi e joé Que mis niés l'altre ad surmunté .
Li niés le rei se coruça E a ferir le maneça .
S'espee traist sil volt ferir , E mis niés le corut saisir ; Al poin u l'espee ert le prist , Tenir le volt qu'il nel ferist ; Ne sai coment , cil chancela E sur l'espee s'enbruncha .
Desur chaï si se nafra ; Mort fu , unches ne redreça .
Ne fu pas d'altre arme adesez Ne altrement ne fu naffrez .
Li reis le sout si m'apela E sur mun fieu me comanda Que mun nevu li amenasse E a justice li livrasse .
Jo soi bien que li reis fereit , Que pur l'ocis l'altre ocireit ; Si li dis que ma curt aveie E en ma curt dreit l'en fereie .
Pur ço que jo li contredis E que jo sun cumant ne fis , Destruit ma terre e mei en chace E a ocire me manace .
Sire Cesar , pur ço te mant Qu'a mei vienges , par covenant Que tu Bretainne aies par mei E jo seie rescus par tei .
N'aies tu mie suspecion Que jol die par traïsun ; Jo nel fereie pur ma vie , Mais vien tost , sire , si m'aïe .
Aïe moi , jo t'aiderai , E Bretainne te liverrai .
Tel est vencuz premierement Ki reveint puis derrainement .
" Cesar oï le mandement Si em parla estreitement .
Quant il en out as suens parlé Par sun message ad remandé Que pur parole nel crerra Ne pur parole n'i vendra , Mais s'ostages li enveout , Il vendreit si cum il mandout .
Androgeüs le rei cremeit , Ki Lundres aseger vuleit ; Sun fiz prist ki out nun Scena , En ostage li enveia , E trente damisels mult genz Tuz nez de ses prochains parenz , E Cesar les fist tuz mener En Odre sa tur e guarder .
Des qu'il pout , es nés est entrez ; Mer passa , si est arivez , A Dovre vint celeement , E tut despurveüement .
Androgeüs vint la a lui Si unt parlé ensemble andui , Lur covenant unt afermé E lur afaire purparlé .
Cassibellan s'ost asemblout , Siege a Lundres mettre quidout ; Renumee ki par tut vole E ki de poi fait grant parole , Vint al rei si li ad nuncied Que Romain erent repairied E a Dovre erent herbergied ; Ja l'avrunt mort e eissillied , Si vivement ne se conseille .
Li reis ad tenu a merveille Que returné sunt cele part ; Ne quidout mais aveir regart .
S'ost semunst , ses barons manda , D'aler a Duvre se hasta .
Cesar , ki a Dovre atendeit , Quant il sout que li reis veneit Par le conseil Androgeï De la vile de Dovre eissi .
Assez pruef en une valee Ad sa gent mise tute armee ; Ses compainnes appareilla E ses eschieles ordena , E quel fereient premerain E ki meain e ki derain .
Quant Cesar out tut ordené , A tuz ad dist e deveé Que pur nule rien que il veient Li un des altres ne desreient ; N'i ait si pruz ki se desrait Ne si coart ki pruz ne seit ; Serreement trestuit se tiengent Dessi que cil desor els viengent .
Mais ki a els s'apriesmera E ki desur els s'embatra , Receü seit as fers des lances Es vis e es piz e es pances .
Androgeüs priveement Se mist en un enbuschement En un bois od cinc mil armez Tuz del rei prendre entalentez .
Quant li reis a Dovre aprisma , D'un munt el val avant guarda ; Vit les Romains , elmes laciez , Tuz de combatre apparaillez ; E il rad sa gent arengiee E de combatre aparailliee ; Puis les est alez aprocier E fist a els traire e lancier .
Grant pose aveient ja crié E trait e lancié e jeté , Quant Androgius s'escria , Ki de l'aguait se desbuscha .
Li reis oï la noise ariere E vit lever la grant puldriere ; Les Romains ne pout parmi fendre Ne cels detriés n'osa atendre .
De travers ad pris a guenchir , Si vout a un tertre vertir ; Quel merveille tuit le haeient E tuit sa mort querre vuleient .
A mort se tint e a traï , E tuit li Bretun altresi .
Chescun pensa de sei guarir Par tost aler e par fuïr .
Mielz valt fuie que fole atente , En tost fuïr fu lur entente ; Ne sai nule altre guarisun A gent ki n'unt defensiun .
Illuc dejuste aveit un munt , Desus en sum alques roünt ; Tut ert covert de bussuneiz E de roches e de coldreiz ; Tant unt fuï e tant brochied Que le tertre unt amunt poied .
Mais al puier e al ramper En veïssez maint enverser , Mais puis qu'il furent sus munté E as coldreiz furent justé , Altresi furent asseür Come s'il fussent clos de mur .
N'i ourent puis Romain vertu , Tant se sunt bien tuit defendu .
Cesar les vait avironant , D'ores en altres assaillant , E quant il veit qu'il sunt si halt Qu'il nes puet prendre par assalt , Assis les ad tut envirun , N'en irrunt mais , se par lui nun .
As eissues e as sentiers Mist granz conreiz de chevaliers , E granz truncs ad fait traverser , Que cil ne puissent trespasser ; Nen a mie encor oblié , Ainz lur ad suvent repruvé , Que mult l'aveient laidengied E del païs dous feiz chacied .
Vassal erent Bretun pruvé , Hardi e fort e aduré , Ki a celui se combatirent E dous feiees le venquirent Ki conquist e out tut le mund ; E encor la u assis sunt E u il nul succurs n'atendent , Se contretienent e defendent , Ne laissier veintre ne se vuolent A cels ki veintre e chacier suelent .
Mais Fortune est d'altre colur , E sa roële ad fait sun tur , E cil sunt el desuz turné Ki el desus ourent esté .
Li Bretun ki furent assis , Enclos entre lur enemis , N'unt que beivre ne que mangier , N'aillurs nel püent purchacier .
Ne criement arme ne assalt Ne nul engin , mais ço que chalt Quant faim e sei tant les destreint Que senz arme e senz fer les veint ?
Ja ne verrez tel fortelesce , Tant i ait gent de grant prüesce , Ki tant seit fort e grefs a prendre , Que famine ne face rendre ; Des que faute vient de vitaille N'i estuet altre kis assaille .
Cassibelan fu anguissus , Ne set cum seit d'iluec rescus ; De tutes parz veit les Romains Ki jal quident tenir as mains , Si n'ad par quei il se combate E la grant faim ses homes mate ; E de Cesar crient la manaie E la grant faim forment l'esmaie .
A l'empereor pais fera U al tertre de faim murra .
Dous jurs e des qu'al tierz sofri , Que pais ne quist ne pais n'offri ; Dunc prist li reis un messagier , Ne sai serjant u chevalier , Sun message li ad chargied E a sun nevu enveied , Androgeüm , ki ert el siege , La cui ire forment li griege .
Mandé li ad que nel hunisse ; Se guarir le puet , sil guarisse .
N'ad mie vers lui deservi Ne tant ne l'ad encor laidi Que il a mort haïr le deie , Ja seit ce que il le guereie .
Ne deit l'on pas haïr a mort Sun parent pur un poi de tort ; Encor se püent acorder E lur mesfait entr'amender ; Mais des que l'on pert sun parent N'i ad puis nul amendement .
Entre plusurs ad eü guerre E pris aveir e toleit terre , Qui pur nule rien qu'il perdissent Li un les altres n'oceïssent .
Or seit corteis , si li aït ; Ne set nul home u tant se fit .
Sa parole a Cesarem port E , se il puet , a lui l'acort Si qu'il ne seit deseritez Ne de sun cors desonurez .
La nen ad li niés nule enor U li uncles ad desonur .
Androgeüs ad respundu : « Quei ad li reis mis sire eü ?
Tost ad sun curage mué ; N'ad mie encor lunc tens passé Que il me vuleit eissilier E de tut cest païs chacier , E mei maneçout a ocirre ; Mult ad tost atempree s'ire .
Quant hom maine trop grant ferté , Sil turne l'on a cruelté ; Ne fait mie sire a preiser Ki en pais se fait bald e fier ; Quant vient en guerre e en estur Si semble lievre de poür .
Quant li reis venqui tel seinnur Cummë un fort empereür , Penser ne dire ne deüst Que par sei sul vencu l'eüst ; Ja par sei ne s'i combatist , Ne ja par sei sul nel venquist .
Par mei e par ses altres homes , Ki mainte feiz nafré en sumes , Out Cassibellan la victorie Dunt il ad puis mené tel glorie .
Li baron e li chivalier Sunt de la glorie parçonier ; Come chescuns mielz i conquiert E mielz i valt e mielz i fiert Si deit il aveir sa partie Del pris de la chevalerie .
Bien deit l'on faire al rei saveir Qu'il ne puet pas victorie aveir Par sul sa main , s'altre n'i a ; Folie fist ki ço quida .
Mais bien me sui de lui vengiez , Quant il s'est tant humiliez Que il m'ad requis e preied Que merci en aie e pitied .
Ne rendrai mie mal pur mal , Cum a mun enemi mortal ; Mis uncles est , ne li faldrai , Neü li ai , or li valdrai .
» Androgeüs , issi parlant , Ala a Cesarem errant ; As genuilz le prist humlement Si li ad dist mult dulcement : « Cesar , vencu as e conquis Cassibellan e sun païs .
A ta merci , sire , vendra , E des Romains sun fieu tendra .
Pren sun treü , pren sun humage , Si ait Bretainne en heritage .
Merci en aies , lai l'ester ; Que li deiz tu plus demander Ne mais sul que tis huem devienge E des Romains sa terre tienge ?
Mult valt a seinur pieté Mielz que ne fait altre bunté .
» Cesar avant s'en trespassa ; Surde oreille fist sil laissa .
Androgeüs vint sil reprist ; Desdein li sembla , si li dist : « Esta , Cesar , n'alez avant !
Bien t'ei rendu tun covenant ; Bretaine ai mise en ta baillie , Aveir en puez la seinnurie .
Nule altre rien ne te pramis , N'altre covenant ne te fis Ne mais que tant m'entremettreie Que Bretainne te livrereie .
Aveir la puez , que vuls tu plus ?
Ne plaise ja Deu de la sus Que mis uncles par nul endreit Seit en prisun ne en destreit .
N'est pas legiers a estre ocis Tant cum jo seie sains e vis .
Mis uncles est si me nurri ; Quant il quiert que jo li aï , Sis huem sui , ne li puis faillir ; E si tu ne me vuels oïr Que ço faces que jo te di , De tei me part si te defi .
» Cesar par itant s'apaia E ço qu'il quist li otreia .
Les ostages unt demandez Sis unt d'ambedous parz donez , E le treü unt denomé , E li Breton l'unt graanté : Treis mile livres chascun an .
Dunc vint avant Cassibellan E Cesar , si s'entr'asemblerent , Baiserent sei si s'acorderent .
Unches ne poi lisant trover , Ne a home n'oï conter Qu'Engleterre treü rendist Dessi que Cesar la conquist .
Quant la parole fu finee E la concorde graantee , Chescuns ala en sa contree Si departi cele assemblee .
Ço dient gent e bien puet estre Que Cesar fist faire Essecestre , Ki Essecestre est apelee Pur ço que sur Esse est fundee .
Cesar tut l'iver surjorna ; Quant esté vint , si s'en ala ; Pur amistied e pur chierté En ad Androgeüm mené , E d'Engletere prist ostages , De tuz les plus gentilz lignages .
Cassibellan set anz vesqui Puis que Cesar d'illuec parti ; Treü rendant vesqui set anz ; Ne sai s'out feme ne enfanz .
A Everwic u il feni Ad l'on le cors enseveli .
Tenuancius de Cornoaille Out emprés lui le regne en baille ; Sis niés esteit si l'en saisi ; Freres fu cil Androgeï .
L'enor avint emprés sa fin A sun ainz né fiz Kimbelin , Chevalier pruz e corteis hume ; Chevalier l'aveit fait a Rome Augustus Cesar l'emperere .
En sun tens fu nez li Salvere , Fiz Deu Jesu , ki del ciel vint , Deus ert , mais pur nus huem devint , E pur nostre redemptiun Suffri en la croiz passiun .
En Bretainne aveit un devin Que l'on apelout Teleusin ; Pur buen prophete esteit tenuz E mult esteit de tuz creüz .
A une feste qu'il faiseient , U li Bretun ensemble esteient , Li preia li reis e requist Qu'alcune chose li deïst Del tens ki veneit en avant ; E cil parla si dist itant : « Home , ne seiez en tristur ; Atendu avum nuit e jur , En terre est del ciel descenduz Cil ki ad esté atenduz , Ki salver nus deit , Jesu Crist .
» La prophetie que cil dist Fu entre Bretuns recordee ; De lunc tens ne fu obliee .
Il out dist veirs , pas ne menti ; A cel tens Jesu Crist nasqui .
Bretuns pur ço plus tost creïrent , Quant de Crist preeschier oïrent .
Kimbelin fu mult enorez E des Romains fu mult privez .
Lur treü retenir peüst , Ke ja demandez ne li fust , E nequedent tut le rendeit Que nule rien n'en reteneit .
Cist out dous fiz , Wider l'ains né , E Arviragum le puis né .
Dis anz fu reis e puis fina E Wider sun fiz erita .
Cil fu chevalier merveillus , Mais mult fu fiers e orguillus ; De l'amur as Romains n'out cure Ne ne lur vout faire dreiture ; De Bretainne les dessaisi E le treü lur en toli .
Ne vout de rien a els entendre Ne lur treü ne lur vout rendre .
Claudius mult s'en desdeina , Emperere ert , sun chief jura Que le treü restorera E Wider deseritera .
Par commun conseil del sené Ad tant chevalchied e erré Od mult grant ost qu'il assembla , Qu'en Engleterre mer passa .
Port e terre prist a Porcestre ; Puis fu tel jur n'i volsist estre .
Porcestre ert dunc cité nomee , Mais arse fu puis e guastee .
L'emperere ad Porcestre assise , Mais pesance out , ainz qu'el fust prise .
Pierre fist e mortier atraire ; Devant les portes fist mur faire , Que huem defors n'i pout entrer Ne huem dedenz n'en pout turner ; Issi les quida afamer , Nes poeit altrement grever .
Mais Wider les ad securuz , Ki vint od plus de mil escuz , Ensemble od lui Arviragus ; Nes pout pas suffrir Claudius ; Od le plus des suens traist as nés , Mult en ad poi el champ remés .
E nequedent suvent poineient E bien suvent s'entr'abateient .
Claudius out od sei Hamun , Sun conseillier e sun baron ; En lui ert tute sa fiance , Kar mult esteit de grant vaillance .
Cil ad veü Wider combatre , Romains ferir , Romains abatre , Ses conreiz tenir sagement E mener ordoneement .
Bien vit que tant cum il vivreit Bretainne prise ne sereit .
Purpensa sei en maint endreit Coment ocire le purreit .
Un des Bretuns ad mort trové ; Priveement l'ad desarmé .
Des armes al Bretun s'arma E as Bretuns s'entremella .
Ensemble od les Bretuns esteit , Ensemble od les Bretuns puineit ; Ensemble od les Bretuns alout , Ensemble od les Bretuns parlout .
Tuz les deceveit l'armeüre , E il saveit lur parleüre , Kar a Rome entre les ostages Aveit apris plusurs languages .
Haym saveit bien bretun parler E des Bretuns plusurs nomer .
Tant est alez Haym traversant , E tant ariere e tant avant , Al rei Wider s'est acostez , E juste lui fu lez a lez ; A un trestur que li reis fist Traist Haym s'espee si l'ocist .
Trés un trés altre se muça E a sa gent s'en repaira .
Arviragus , ki aperçut Que li reis mort a terre jut , Ço fu li premiers quil trova , Mais mult petit s'i aresta , N'esteit mie lieus de remaindre Ne tens de plurer ne de plaindre , L'armeüre e la conuissance Ad pris del rei senz demurance .
Priveement s'en est armez Si rest sur sun cheval muntez .
Dunc veïssez chevaliers puindre , Suvent turner e sovent joindre , E l'enseine reial crier E les Bretuns amonester .
Nuls huem cunustre ne peüst Que ço Wider li reis ne fust .
Li Romain fuient a desrei ; N'osent atendre sun conrei .
En dous meitiez les fist partir , Ne se pourent entretenir .
Une partie as nés turna , E ki ainz pout entrer entra .
Claudius est od cels turnez E od cels est es nés entrez ; Al bois turna l'altre partie Qui ne pout turner al navie .
Ensemble od cels Haim s'en fuï E Arviragus le soï .
Dit li fu e il le quidout Que Claudius la s'en alout .
Tant unt que bois que plain coru Qu'a un port as nés sunt venu .
De sun cheval Haim descendeit ; En une nef entrer vuleit Que marcheant illuec aveient Ki al marchied venu esteient .
Arviragus l'ad conseü Ki li sevra le chief del bu .
Pur ço que Haym illuec morut , Illuec fu ocis , illuec jut , Fu puis e est par la contree La ville Hamtune apelee : Ço est a dire , ço m'est vis , La vile u Haim esteit ocis .
Issi vienent surnuns suvent Par mult poi de comencement ; E par mult petite aventure Vient maint surnum que lunges dure .
Arviragus out Hamun mort , Le cors laissa gisant el port .
Endementres que ço avint Claudius a tere revint .
Tutes ses nés ad rassemblees , A Porcestre sunt returnees .
Les murs ad fraiz e depeciez E tuz les homes eissilliez , Arse e destrute la cité ; Unc puis ne fu en la bunté Ne el pris ne en la valur Qu'ele out esté devant cel jur .
Quant il out abatu Porcestre , Od quanqu'il pout vint a Wincestre ; Arviragum assist dedenz Od tut le plus de ses parenz .
Engienz fist faire e halt drecier As murs quasser e depecier .
Arviragus out grant pesance , Si li sembla grant avilance Que si esteit enclos tenuz ; De la cité est fors eissuz .
Conreiz fist de ses chevaliers , E de dous pars mist ses archiers ; La gelde fu ensemble ariere , Trestute armee a lur maniere .
Ja esteient a l'assembler E al lancier e al geter , Quant li sage hume e li veillart Se sunt turné a une part ; La perte cremeient des lur , Si requistrent l'empereür Pur demander que il fereit , Si pais u bataille voleit .
E il respondi bonement Que de bataille n'ad talent Ainz vult la pais e vult l'amur Ne mais que Rome i ait enur .
De nul altre gaain n'ad cure Ne mais que Rome ait sa dreiture .
Arviragum enorera ; Une fille ad qu'il li durra Se il vult sis huem devenir E de Rome sun fieu tenir .
Arviragus l'ad graanté , Si se sunt entr'els acordé .
En Wincestre se herbegierent , Amis furent si s'acointerent .
D'iluec s'unt a Rome enveied Cil ki en sunt apareillied Pur Genoïs faire amener Que Claudius deveit doner .
Entretant cunquist Orchenie Par Arvirage e par s'aïe , E altres illes envirun Que jo ne sai coment unt nun .
Li messagier lur veie tindrent E a l'entrant d'esté revindrent ; Si amenerent Genuïs , Gente de cors , bele de vis .
A la meschine marier , E a lur covenant fermer , Furent li baron de la terre Entre Guales e Engleterre Sur Saverne en une valee Ki mult est riche e asazee .
Pur cel plai mettre en remembrance Firent al lieu tel enorance Que une cité i funderent E Gloëcestre l'apelerent .
La ville pur ço cest nun a Que Claudius l'edifia .
Altre dient altre achesun Qui assez bien semble raisun ; De Claudio fu engendrez Uns filz illuec , Glois fu numez .
Gloi fu de Gloëcestre sire E dux de Guales , ço oi dire .
Pur ço que Gloi fud illuec nez E que sirë en fu numez , Fu Gloëcestre de lui dite , Ceste achaisun truis jo escrite .
Gloëcestre c'est cité Gloi , Unc plus dreite raisun ne soi .
Quant Genuïs fu mariee , A ses noces fu coronee .
Emprés les noces fu la sume Que Claudius rala a Rome .
A cel terme , ço truis lisant , Alout saint Pierres preechant ; A Antioche aveit esté ; Mis i aveit crestienté ; A Rome ert novelment venuz , Faisant miracles e vertuz .
Quant alé s'en fu Claudius Bretainne tint Arviragus ; Mais a merveille se preisa E a merveille s'orguilla .
Le treü as Romains veia Ne d'els tenir rien ne deinna .
Li Romain a enviz perdeient Ço ke par dreit aveir deveient .
Tramis i unt Vespasien Od chivaliers ne sai combien .
Vespasien se mist en mer E a Dovre volt ariver , Mais li reis , ki sout sa venue , Li ad la terre deffendue , E cil ad fait ses veilles tendre Quant a Duvre ne pout port prendre .
Le lunc de la mer ad siglé E le païs ad acosté .
A Toteneis rivage prist , Ne trova ki li deffendist .
A Essecestre vint puinnant , Entrer i volt en supernant ; Mais la gent en esteit garnie , E il l'at set jors assaillie , Unches dedens entrer ne pout .
Arviragus , ki tost le sout , Od ses chevalers e od s'ost , L'a securu , ne pout plus tost .
Des le main , al soleil levant , Dessi al vespre , a l'anoitant , Se sunt entr'els si combatu Que cist ne cil ne sunt vencu ; A la nuit se sunt desevré , Mais mult furent las e nafré .
Quant al demain rarmé se furent E il combatre se redurent , La reïne les acorda , Genuïs , ki mult s'en pena ; Ele ert mult bien enparentee , Kar des nobles Romains ert nee .
Pur l'enor de sun parenté Ad tant d'ambedous parz loé Que li baron s'entr'acorderent E pais pristrent e pais donerent .
Vespasien ad sojorné En Bretaine des qu'a l'esté ; Puis est a Rome repairiez , E tuz joius e tuz haitez .
Arviragus , tut sun vivant , Tint as Romains lur covenant ; Unc puis de rien ne lur falsa , Ainz les servi e eshauça Pur l'amistied de la reïne Ki nee esteit de lur orine .
Marius , sis fiz de moillier Out puis le regne a justiser .
Cil fu de mult grant sapience E de merveilluse eloquence .
A Rome fu el tens sun pere Nurriz od les parenz sa mere ; Mult se fist richement servir E mult se sout bel contenir .
El tens que Marius regna , Rodric en Escoce ariva ; Reis ert des Pis , si vint de Scice , Uns huem ert mult plein de malice , E mult amout gent a rober .
Escoce esteit venuz guaster E mult en aveit ja guasté , Quant Marius , ki l'a trové , Ki n'out cure de mal veisin , Le descunfist e traist a fin .
La u il out vencuz les Pis E Rodric mort e le chief pris , Fist une grant pierre lever , Encor l'i puet l'on or trover , Pur sa prüesce demustrer E pur la chose remembrer .
En la pierre out une escriture , Mien escient ki encor dure , Ki testemonie l'aventure E conte la discunfiture , Que Marius Rodric ocist E la pur ço la pierre mist .
Encor i est , ço oi retraire , Si l'apele l'on Vestinaire .
Les Pis que li reis out vencuz Ad en sa terre retenuz ; De Cateneis lur fist livrer Une grant partie a popler Qui encor esteit en guastine Tuz tens laissiee a salvagine .
Li Pi se sunt la herbergied Si unt aré e guaainied ; De Bretainne femes requistrent , Mais li Bretun lur escundistrent .
E cil en Irlande passerent E de la femes amenerent .
Par la terre se herbergierent , Tost crurent e multiplierent .
Marius vesqui lungement , E emprés sun definement Regna Coïl ki fu sis fiz ; Od les Romains fu cil nurriz .
E mult fu bien de lur conseil , E il le troverent feeil ; Les leis romaines out aprises E sens e ars de plusurs guises .
Coïl se contint noblement E servir se fist richement .
Emprés Coïl fu sis fiz reis , Luces out nun , mult fu corteis .
Luces fu de grant onesté , Par lui reçut crestienté Engletere premierement , Si vus dirrai cumfaitement : Parler oï de Jesu Crist E des miracles ke il fist , E des signes que cil faiseient Ki le pople convertisseient .
A Eleutere enveia , Ki ert pape , si li manda Enveiast lui quil baptizast E ki la lei li enseinnast .
Quant ço oï li apostories A Deu rendi graces e glories ; Al rei enveia Dunian E un suen compainun Fagan , Amdui furent clerc merveillus E evesque religius .
Al rei vindrent sil baptizerent E la lei Deu li enseinnerent .
Emprés le rei fu sa maisnee E sa gent tute baptizee .
Ço que li reis faiseit , faiseient , E l'essample le rei soeient .
Li dui evesque preechouent , E par les contrees alouent .
Par le rei e par sun otreiz , Si come costume est e dreiz , Firent establir evesquiés E desur ço arcevesquiés ; As evesquiés mistrent evesques , As arcevesquiés arcevesques .
Les evesquiés unt compassees E les paroisses devisees .
Les temples u li Deu esteient Que li home paien creeient Unt santifiez e mundez , E a Deu servir consacrez .
Les fieus , les rentes , les maisuns , E les autres possessiuns Que cil a lur ues reteneient Qui es temples servir deveient Ad li reis trestut otreied As evesques e al clergied .
Quant Bretainne fu convertie , E la lei Deu out recuillie , Li reis Luces se fist mut lied Ki vit le pople baptizied E aturné al Deu servise .
As iglises duna franchise E de ses terres les feufa , E granz demainnes lur duna .
Volentiers Damnedeu servi ; En pais regna , en pais feni ; Li cors a Gloëcestre jut .
Cent cinquante anz e sis morut Puis que Deus incarnatiun Prist pur nostre redemptiun .
Al terme de sun muriant N'out li reis feme ne enfant , Ne prochain de sun parenté Ki tenir peüst s'erité .
Quant as Romains vint a saveir Que mort esteit li reis senz eir , Dous legiuns appareillerent , En Bretaine les enveierent , E un lur senator , Sever , Pur la terre a lur ues guarder .
Sever vint od dous legiuns , Mais mult trova Bretuns feluns , E nequedent tant guereia E tant premist e tant duna Qu'une partie a lui suzmist Par qui plus des altres conquist .
Li altre , ki se desdeinerent , Oltre le Humbre s'esluinerent ; E Sever tant les enchalça Que en Escoce les chaça .
E cil unt fait lur avoé De Fulgene , un vassal pruvé .
As Pics se sunt acompainied Si se sunt ensemble alied .
Puis firent mainte invasiun E a veüe , e a latrun , Vers Escoce , en une cuntree Ki suelt Deïre estre apelee .
Quant Sever s'esteit esluigniez E vers Lundres ert repairiez , Fulgenes , ki aveit les Pics E les Escoz e les fuitis , Perneit granz preies e prisuns , Dunt il aveit granz raençuns .
Quant Sever en oï parler E il les esperout trover , En Escoce esteient fuï E en plusurs lius departi ; Ço faiseit Fulgenes suvent E ço dura tant lungement Que Sever fist faire un fossé De travers le païs , de lé , Sur le fossé fist un paliz Halt e espés e bien jointiz , De l'une mer a l'altre mer , Pur sa terre clorre e guarder .
Ses enemis ad tuz forsclos ; N'i out puis de lunc tens si os Ki le paliz osast passer Ne pur tolir ne pur embler .
Quant Deïre fu si bien close Que Fulgenes entrer n'i ose , As Pics e as suens conseil prist Qu'en Scice ireit , e il si fist .
As Pics qui la erent parla ; Tant lur premist , tant lur preia Que grant navie en amena E en Engleterre arriva .
A Everwic vint , si l'assist , E la terre environ porprist .
Dunc manda ses apartenanz , Qu'il out el païs bien puissanz ; Cil e mult altre pur s'amur Sunt parti de l'empereür Si se sunt del tut a lui pris E il lur ad assez pramis .
Sever prist les altres Bretuns Si assembla ses legiuns , Puis ala Everwic rescorre E cels de la cité secore .
A cels del siege s'est mellez , E Fulgene refu armez ; Forment se sunt entr'envaï E ki mielz pout , mielz i feri .
La bataille fu bien ferue , Mainte aume i out del cors eissue .
Fulgenes a mort nafré fu , N'ad mie puis lunges vescu ; Sever refu illuec ocis E grant masse de ses amis .
Mais par la preiere as Romains Dunt mult i out de ses prochains , Fu dedenz Everwic portez E a grant honur enterrez .
Dous filz aveit , l'un Bassian , E l'altre apelouent Getan .
La mere Getan fu romaine , As seinnurs del sené prochaine ; Bassian d'une Brette ert nez , Mais mult ert bien enparentez .
Romain unt Getan amené , A rei l'unt eslit e levé .
E Bretun unt Bassian pris , Le reialme li unt pramis .
Chescuns se tint a sun parent E al plus prochain de sa gent ; Romain unt amé lur Romain E Bretun lur Bretun prochain .
Issi out , pur l'eslection , Entre les freres grant tençon , Mais Getan fu hastivement Ocis , ne sai comfaitement .
Dunc fu achevee la guerre , E Bassian conquist la terre .
En Bretainne out un bacheler , Carais l'avom oï nomer , Mult ert hardiz e enpernanz E de sun cors ert mult poissanz ; En meint busuin s'ert essaiez , Mult esteit pruz e mult preisez .
Assez esteit de bas parage E mult aveit povre eritage , Mais mult plus bel se conteneit Que sa rente ne requereit .
Bien saveit suffrir un grant fais E mielz amout guerre que pais .
A cel tens aloent par mer Les unes genz altres rober ; N'osout nuls huem maindre as rivages Pur utlages e pur evages .
Ne sai que Carais out pensé , Mais a Rome vint al sené Si dist , se lur congié aveit , Que de la mer guarde prendreit , E lé rivages guardereit Que ullague n'i passereit , E lur treü restorereit Que nule rien n'en deffaldreit .
Li Romain lur prud coveiterent , E ço qu'il quist li otreierent ; Briefs e chartres li unt livré .
Es vus d'illuec Carais turné ; Par les terres ses briés mostra E vivement se purchaça .
Nefs assembla e mariniers , E quist serjanz e bons archiers .
Les deseritez , les fuitis , Les robeürs e les eschis , E cels ki terre nen aveient , Ki de l'autrui vivre vuleient , Les bachilers hardiz e pruz E les ullaugues manda tuz .
Mult out d'omes grant compainnie Nez e nurriz en felonie .
Quant sa flote out Carais justee , Mainte terre ad environee ; D'une ille en altre alout passant , Homes pernant , terres guastant ; As chevaliers e as vilains E as veisins e as luintains Toleit quanque tolir poeit ; Nule mesure n'en saveit .
Si li ullague orent mal fait Carais fait pis , kar rien n'i lait .
Cil qui dut la gent guarantir N'i lait rien qu'il puisse tolir ; Mal lur fist ki guarder les dut .
E sa maisnee tuz tens crut ; N'i ad laron ne robeür , N'i ad felun ne traïtur , Ki od Carais aler ne vuille ; Nuls nen i vient qu'il ne recoille .
Quant plus out gent , plus s'orguilla , E quant plus prist , plus coveita ; Chastels e viles eissillout E tut perneit e tut robout ; Mult esteit de grant presoncie E mult coveitout seinnurie .
En Bretainne as Bretuns parlout U sun message i enveout ; Mult lur prameteit largement E lur diseit priveement Que mal conseil e fol aveient Quant il de lui rei ne faiseient ; Kar il chacereit les Romains E sis ostereit de lur mains .
A conseil ad as Pis parlé , Dunt en la terre out grant plenté Ki mult erent del rei privé ; E li Pic li unt affié Que se il al rei prent bataille , Qu'il le ferunt veintre senz faille , E al champ del rei partirunt E desconfire le ferunt .
Carais Bassian desfia ; Maneça le sil guereia .
Tant se sunt entremanecied Qu'a combatre sunt aprismied .
La u il mielz se combateient E mielz justouent e chaeient , Li Pic , ki furent traïtur , Se partirent de lur seinnur .
Li reis en els plus se creeit Qu'en tuz les humes qu'il aveit ; Plus se creeit , plus se fiout , E plus largement lur dunout ; E il l'unt el busuin guerpi ; Al busuin veit l'on sun ami .
Al busuin lur seinnur guerpirent , Traïtur furent sil traïrent , E Carais ad le rei ocis , Puis ad tut le regne conquis .
Les Pics en Escoce enveia ; Viles e terres lur duna ; Des cel tens unt li Pic esté Tuit as Escoz entremellé .
Des que cil de Rome unt oï Cumme Carais aveit servi , Tramis i unt treis legiuns E dous de lur meillurs barons .
Allec , li uns , fu mult savanz , E mult hardiz e mult vaillanz ; Livius Gallus fu od lui , Bon chevaler furent andui .
A Carais se sunt combatu Si l'unt desconfit e vencu .
Ocis fu e bien grant partie De cels ki furent en s'aïe .
Puis ad Allec cels guerreiez E suvent les ad damagiez , Ki as Romains ourent neü E le conseil Carais creü .
Li Bretun se voldrent defendre , Ki ne vuleient treü rendre ; Fait unt rei par electiun D'Asclepiodot , un baron , Sire esteit cil de Cornoaille , N'i ad Bretun kil contrevaille .
Dunc se sunt Bretun assemblé E tuit se sunt entremandé .
Tant se sunt alé assemblant , Li un les altres semunant , A Lundres unt Allec trové , Le jor d'une sollemnité .
En un temple esteit al servise , Si vuleit faire sacrefise .
Quant la noise oï e le cri , Od ses armés es champs eissi E as Bretuns se combati ; Mais sa gent trop se departi , E Allec s'en quida fuïr , Mais par fuie ne pout guarrir , Kar li Bretun fuiant le pristrent , Ne pout defendre si l'ocistrent .
Altretel fin Gallus preïst S'il en Lundres ne s'embatist ; Les Romains fist od sei entrer , E les portes clore e serrer .
As armez fist les murs purprendre Pur fors geter e pur defendre .
Asclepiodoz les assist E ses corlieus par tut tramist , As baruns fist dire e preier Qu'il li viengent al siege aider .
Delivré sunt , s'aidier li vuelent , Des Romains qui grever les suelent .
Tute en vult la terre munder , Que mais n'i puissent raciner .
Al comant Asclepiodot Vindrent Gualeis , vindrent Escot , De tutes pars Bretun i vindrent , E tuit cil qui lur apartindrent .
Dunc firent arbelastiers traire , Berfreiz lever , perrieres faire .
Le mur unt fraint e effundré Si sunt dedenz a force entré .
Dunc veïssez Romains murir , Plaiez seinier , nafrez gesir .
Unches plus grant ociement Ne veïstes de tant de gent .
Alquant ki virent le mur frait Es fortelesces se sunt trait , E Bretun unt purpris les burs , E les Romains assis es turs .
Tant unt dedenz Gallum destreit Que il lur dist qu'il se rendreit S'il l'en laissoent vif aler E ses compainuns vis mener , E d'Engleterre vis eissir Senz vie e senz membre tolir ; N'i aveit qu'une legion Ke requereient cest pardon .
Ja esteit la fin graantee E la trive prise e donee , E li Romain s'erent rendu E des bretesches descendu , Quant li barun vindrent d'Escoce , E li Gualeis od lur grant force .
En mi la cité les troverent , Sis pristrent tuz e decolerent .
Sur une euue en mi la cité Unt Gallum pris e decolé ; Del bu li unt le chief sevré , L'un e l'altre unt as funz geté .
L'eue u Gallus chaï e jut Del nom Galli sun nun reçut , Nentgallin l'apelent Bretun , Gualebroc Engleis e Saissun .
Li nom del son diversefient , Mais une chose senefient .
Fait fu reis Asclepiodoz , Ki ne fu pas malveis ne soz .
Feste tint si se coruna , E dis anz en grant pais regna ; Larruns destruist e robeors E mult haï tuz malfaitors .
En sun tens fu l'ocision E la grant persecution De cels ki Damnedeu serveient E ki en Jesu Crist creeient .
Ço fu par Diocletian , Qui enveia Maximian , Par cruelté e par enjurie , Pur tuz les crestïens destruire Ki aveient abitement Ultre Mont Geu , vers occident .
A bien pruef par tutes les terres Erent sur crestïens les guerres ; Mult aveit grant vertu Sathans .
Dunc fu martiriez sainz Albans E sainz Juiles e Aaron , Dui citaain de Karlion .
Tuit li evesque e li clergié Esteient pris e martirié ; Ne remaneit ne clers ne prestre .
Choël , uns cuens de Gloëcestre , Ki mult esteit de grant parage , E mult esteit de fier corage , Asclepiodot guerreia .
Tant crut la guerre e tant munta Qu'il ensemble se combatirent E grant damage s'entrefirent .
Choël fu plus forz si venqui , Le rei ocist , l'enor saisi , Qui qu'en pesast ne qui fust bel , D'Engleterre fu reis Choël .
Eleine , une fille , out nurrie , Ki mult sout d'art e de clergie ; Eir lu rei sule estre deveit , Kar filz ne fille altre n'aveit .
La meschine fu bien lettree E de belté assez loee ; Mult la fist Choël bien aprendre E mult i fist maistres entendre , Pur ço que quant li reis morust Le regne aprés tenir seüst .
Quant a Rome sout li senez Qu'Asclepiodot ert finez , N'i out Romain ki n'en fust liez , Kar mult les out contraliez , E lur chevaliers e lur dreiz E lur treüz suvent toleiz .
Un senator i enveierent , Constanz out nom , mult le preiserent ; Espaine aveit anceis conquise E suz l'empire as Romains mise ; De sun pris ne de sa valur Ne saveit l'on home a cel jur .
Quant Constanz entra en Bretainne , Mult out grant gent en sa compaine ; Cremuz fu e sa gent cremue .
Choël , ki oï sa venue , Contre lui meller ne s'osa ; De grant pris ert , mult le dota .
Ses messages li ad tramis Si li ad offert e pramis Que Bretainne de lui tendra E le treü nomé rendra .
Ne li ad , ço dist , fait nul tort , S'il ad Asclepiodot mort Ki lur treü tint longement E les Romains ocist vilment , Puis tint a guise de felun Lur terres par invasiun .
Saveir li devreient bon gré Qui le païs ad delivré .
Constanz sout bien qu'il dist raison Ne qu'il ne quereit se bien non ; Le regne li ad otreied , Si unt entr'els pris amistied .
Emprés ço fu un meis passez , E li secunz esteit entrez , Choël out mal , si enferma , E al chief d'uit jurs devia .
E Constanz prist sa fille Eleine Si tint la terre en sun demeine .
De sa valur ne de sun sens Ne saveit l'om feme en sun tens , Ne de sun pris nule meschine ; Constanz la prist , sin fist reïne .
Un filz unt entr'els desirré , E Deus lur ad un filz duné ; Constentin out non , mult l'amerent E de lui nurrir se penerent .
Unze anz u petit plus aveit , Mult amendout e mult cresseit , Quant Constanz chaï en langur , Ne pot par mirie aveir retur .
Ço fu la fin , morir l'estut .
Constentin amenda e crut ; Li baron l'unt levé a rei , Ki l'amerent par dreite fei .
E la mere le doctrina ; Qui mielz l'amout , mielz l'enseina .
Des que il fu de tel eage Qu'il sout par sei mener barnage , Plenté ama de chevaliers , E mult lur duna volentiers .
Si Constanz fu de grant bunté , Constantin ad tut surmunté La bonté Constanz e le los .
Unques ne pout aveir repos Dessi que il out ses veisins A sun comand tuz faiz aclins .
Constantin fu de grant cointise , E mult ama dreite justise ; Altretels fu en sa juenvlesce Come altres sunt en lur viellesce .
Les Bretuns ama pur sa mere E cels de Rome pur sun pere , Kar de ces dous genz esteit nez , D'ambes parz bien enparentez ; E il amout tuz ses parenz .
A Rome ert a cel jur Maxenz Emperere mult orguillus , Mult fel e mult malicius ; Les enors de Rome guasta E la noble gent abaissa .
L'ordre del sené abati E lur digneté lur toli .
Tels i out ki mult le haïrent , Lur fieus e lur maisuns guerpirent , Ki ne voldrent od lui remaindre .
A Constantin s'alerent plaindre , Pur ço qu'il ert de lur lignages Li plus puissanz e li plus sages .
Par lui quidoent recovrer , S'il s'en vuleit od els pener .
Tant li unt cil dit e rové , E tant li unt li suen loé , D'aler a Rome s'apresta , Archiers e chevaliers mena .
Treis oncles que sa mere aveit , Que il amout mult e creeit , Mena a Rome par chierté , Sis mist en l'ordre del sené ; Li uns aveit nun Joëlin , Li uns Trahern , li tierz Marin .
A Maxenz toli sa fierté E osta de sa poüsté .
Dunc fu Constentin emperere ; E Eleine , sa bone mere , En Jerusalem trespassa , Tuz les vielz Judeus assembla , Si fu par li la croiz trovee Ki lunges out esté celee .
A l'uncle Eleine Joëlin Duna l'on feme de halt lin , Une Romaine mult preisee , Ki mult ert bien enparagee .
Un fiz orent que bien norrirent , Maximien nomer le firent .
Cels qui Bretainne guarder durent , E ki par Constentin i furent , Prist Octaves sis decola ; Reis se fist si se coruna ; De Guales ert e cuens esteit , E en Bretainne clamot dreit .
Les pruvoz ocist e les contes E les bailliz e les viscuntes .
Constentin a Rome maneit , A grainnurs ovres entendeit .
Un uncle Eleine i enveia , Trahern out nun , mult s'i fia , Dous legiuns li fist livrer Pur Engleterre delivrer .
Trahern a Porcestre turna , Dous jurs entiers i sojorna ; Puis li fu la cité rendue , Ne li pot estre plus tenue .
A Wincestre d'illuec alout , Par force prendre la quidout , Mais Octaves li vint devant , Ki ne l'ala mie atraiant ; En un champ ki ot nun Maisure Fu la bataille entr'els mult dure .
Mais li Bretun grainur force orent , E li Romain suffrir nes porent ; As porz les estut repairier .
E Trahern fist les nés chargier ; Tant ala par la mer siglant E tant ala avironant , En Escoce vint al rivage , Grant mal i fist e grant damage .
Tutes les viles ad robees , Arses , destruites e guastees .
Octaves oï nuveler , Puis roï pur veir afermer , Que Trahern Escoce guastot , Aveir ne robe n'i laissot .
Ses genz manda , mult li fu tart Qu'il peüst estre cele part .
Ço quidot e il le diseit Que ja Trahern ne l'atendreit .
Mais Trahern pas ne s'en fuï , Ainz vint contre lui sil venqui ; Cil ki venqui premierement Refu vencuz derainement .
Octaves , ki venqui avant , En Norwege en ala fuiant Al rei Compert , quil securust Contre Trahern se il peüst .
Priveement aveit preiez Tuz ses amis qu'il out laissiez Qu'a lur poeir s'entremeïssent Que Trahern pur lui oceïssent .
Tut ert Trahern aseürez , E reis esteit par tut clamez .
Un jur ert de Lundres meüz , Mais sis eires fu trop seüz ; Parmi un val boscus passout Tut asseür , rien ne dutout , Quant uns cuens d'un aguait sailli , Ki pur Octave l'out haï ; Chevaliers out od sei cent buens , Trahern ocist entre les suens .
Dunc fist Octave revenir E del regne le fist saisir .
Cil n'i ad un Romain laissied Qu'il n'eit ocis u dechacied .
Lunges ad puis en pais tenu , E lunges ad en pais vescu .
Quant il out bien sun tens usé E sun eage trespassé , Purpensa sei que il fereit , A ki Engleterre laireit , Qu'enprés sa mort pais i eüst , Si que discorde n'i creüst .
Une fille aveit si vulsist Que le regne emprés lui tenist .
A ses amis en ad parlé E alquant d'els li unt rové Qu'un des nobles Romains mandast , Sa fille od l'enor li dunast .
Tels i out qui Cunan amerent , Nevou le rei , si li loërent Que Cunan de tut eritast E sa fille aillurs mariast , Si li dunast tut sun aveir E de Cunan feïst sun eir .
Un noble cunte aveit illuec , De Cornoaille Caraduec , Ki dist que ja n'otreiera Ne ja al rei ne loëra Que sun eir face de Cunan ; Mais enveit pur Maximian , Ki a Rome ert , filz Joëlin , Cusins Eleine e Constentin , Des Bretuns nez de par sun pere , E des Romains de par sa mere ; D'ambes pars est de grant parage Sil tient l'on a pruz e a sage ; Dunt li li reis sa fille a feme E eir le face de sun regne , Si sera sa fille reïne E tut a lui la terre encline .
Car se il Cunan eritout E sa fille aillurs mariout , Sis mariz desraisnier vuldreit , Qui l'erité aveir devreit .
« Se tu , dist il , issi nel fais , Ja en noz vies n'avrom pais .
» Li reis se tint a cest conseil ; Dunc out en la cort grant trepeil , Kar Cunan mult se coruça Vers Caraduec , qui ço loa ; Contraire e folie li dist E , s'il osast , plus en feïst .
Mais Caraduec preisa petit Tut sun coruz e tut sun dit ; Par le rei e par sun congied Ad Mauric sun filz enveied Ki a Maximian parlast , E en Bretainne l'amenast .
Mauric trova Rome trublee ; Creüe ert une grant mellee A Rome , entre Maximian E Valentin e Gratian , Dous freres de bien grant poeir , Ki vuleient l'empire aveir ; Si que Maximian partie N'i poeit aveir ne bailie .
Mauric Maximian trova , Tut priveement li mustra Ki il ert e dunt il veneit , Com aveit nom e que quereit .
Maximien mult s'esjoï Del mandement que il oï ; S'il out joie , ne m'en merveil .
Ne fist mie lung apareil ; Al rei vint ki l'aveit mandé E li reis l'ad mult enoré .
Sa fille a feme li duna E d'Engleterre l'erita .
Cunan s'en fu par mal turnez , E as Escoz se fu justez ; Sun uncle e les suens deffia E Maximien guerreia .
Maximien se defendi , Que li reis out del tut saisi , E par mainte fiez i perdi E par mainte fiez le venqui ; Issi avient bien de tel ovre Que tels i pert que puis recovre .
A la parfin les assemblerent Li sage hume sis acorderent , E Maximien li pramist Riche hume a faire e il si fist .
En treis anz tresors aüna E granz aveirs , si se vanta Que vers France mer passereit E as Franceis se combatreit , E les Romains guereiereit Pur les dous freres qu'il haeit , Ki contre lui Rome teneient , Ne concorde ne l'en quereient .
Maximien s'apareilla ; Grant gent out , grant aveir porta , E mult demena grant bobance .
Vers occident , el chief de France , Arriva en une contree Ki ert Armoriche apelee .
Humbauz , ki sire ert del païs , Manda sa gent e ses amis ; La terre lur vult defforcier E de sun fieu les vult chacier .
Mais li Bretun furent plus fort , Ki de ses homes unt maint mort ; Ne se porent prud fuisuner , En fuie les estut turner .
Maximien les parsiweit , Ki a merveille en ocieit ; Bien en i morut quinze mile , Nes pot guarir chastel ne vile .
Maximien s'en returna E as herberges repaira ; Cunan prist , un ris li ad fait , En riant l'ad a conseil trait : « Cunan , dist il , en suzriant , Ceste contree est mult vaillant , Mult me semble bien guaainable , E plenteïve e delitable .
Vei quels terres , vei quels rivieres , Vei quels forez , cum sunt plenieres ; Grant plenté i ad de peissun E grant plenté de veneisun ; Unches plus bel païs ne vi .
Jo l'ai a tun ues encuvi .
Bretainne te fu otreiee , Si fust en tei bien enpleiee , Mais tu l'as perdue par mei E tu m'en sez mal gré , ço crei .
Mais or me fai de cel pardun ; Jo t'en rendrai tun gueredun .
De tut cest regne te saisis ; Tien ço que jo en ai conquis , E le surplus te conquerrai E rei e maistre t'en ferai .
Des païsanz la vuiderum E des Bretuns la poplerum , Si sera , quant ele ert poplee , La menor Bretaine nomee .
Ne vuil que altre gent i maine , Pur noz Bretuns sera Bretaine .
» Cunan ad le dun receü E mult l'en ad bon gré seü ; Parfundement l'en ad cliné E humlement l'ad mercié , Puis li ad premis feelté A porter mais tut sun heé .
De cel tens , par ceste achaisun , Perdi Armoriche sun nun , Si out cest nun Bretaine e ad , Ne jamais , ço crei , nel perdrad .
D'illuec sunt a Rednes alé Si unt assise la cité ; Rendue lur fu erraument , N'i out nul contretenement .
Li hume s'en furent fuï , Senz guarde aveient tut guerpi .
Assez esteit ki lur diseit Que ja uns trovez ne sereit Ki ne fust a dolur tuez E a grant hunte turmentez .
Pur ço s'en aloent fuiant Ki ainz ainz tuit li païsant ; Issi fu la terre vuidiee E as Bretuns tute laissiee .
E Maximien ad tut pris E as chastels ses guardes mis .
N'i out remés ki guaainast Ne ki la terre laborast .
E Maximien , ki mult sout , E ki la terre popler vout , D'Engleterre fist amener , Trestuz esliz a laborer , Cent mil vilains ; e chevaliers En fist mener trente millers Ki les païsanz maintenissent E d'altres genz les defendissent .
Dunc ad fait Cunan coroner E les fortelesces livrer ; Ne volt pas surjurner a tant , Vers France s'en passa avant .
France conquist e Lohierregne , E Treives fist chief de sun regne .
Ne li pout encor ço suffire S'il de Rome n'eüst l'empire ; Dunc prist vers Rome sun chemin Sur Gracien e Valentin ; Lombardie e Rome conquist , L'un en chaça e l'altre ocist .
A Dionot , un suen vassal , Un gentil home e un leal , Aveit Engleterre livree E la justise comandee .
Freres Caraduec ert puis nez , Mais Caraduec ert ja finez , E sis fiz , ki fu al message , E Dionot tint l'eritage ; Une fille aveit cil mult bele Ki esteit apelee Urséle .
Franceis , ki furent resbaudi , Unt Cunan de guerre acuilli ; Mais Cunan s'est bien defenduz ; Unches par els ne fu vencuz .
Pur sa terre mielz guaanier , Pur pupler e pur herbergier , E pur sa gent asseürer , Volt as humes femes duner .
Ne lur volt pas doner Franceises , Ne pur force , ne pur richeises , Ne lur lignage entremeller Ne lur terres acomuner .
Ainz ad fait Dionot requerre , Ki aveit en guarde Engleterre , Que sa fille li otreiast , Urséle , si li enveiast , E des filles as vavasurs Ki n'aveient encor seinnurs , E des filles as païsanz E as povres e as mananz Li enveiast quanqu'il purreit , E il ben les mariereit : Chescune avreit sun mariage Sulunc l'ordre de sun parage .
Cil li ad sa fille otreiee E od grant richeise enveiee .
Les meschines fist demander Ki esteient a marier .
Unze mil en ad assemblees , Tutes de gentilz humes nees .
Des païsanz prist ensement Seissante mil comunement , Que petites , que parcreües , Bien conrees e vestues ; Es nefs a Lundres mises furent Od cels ki conduire les durent .
Aval Tamise sunt corues E dessi en la mer venues ; Par cele mer parfund siglouent , Leesce e bien trover quidouent ; Es vus tempeste merveilluse ; E une nue vint pluiuse Ki fist le vent devant turner , L'air nercir , le jur oscurer .
Unc n'oï tant sudeement Venir tempeste ne turment .
Li ciels trubla , li airs nerci , Granz fu li venz , la mer fremi , Wages comencent a enfler E sur l'une l'altre munter .
En mult poi d'ure nés traversent , Neient , enfundrent e enversent , Esturman n'i poënt aidier , Ne nuls huem altre conseillier .
Ki dunc oïst crier meschines E exhalcier voiz feminines , Palmes batre , chevuls tirer , Peres e meres regreter , E geter granz criz e granz plainz E reclamer Deu e ses sainz , Ki veïst cum eles mureient E cum eles s'entreteneient , Ja n'eüst le quer tant felun , Qu'il n'en eüst compassiun .
Unches n'oï en nul peril De femes fait si grant besil ; Mult par i ot nés perilies E meschines a duel neiees ; Asquantes ki s'en eschaperent , Ki entre paiens arriverent , Ocises furent u vendues U en servage retenues .
Unze mil en furent menees E en Cologne decolees ; Urséle fu od celes prise , E ovec eles fu ocise .
Mainte en unt en la mer trovee Wanis e Melga esguaree ; Wanis esteit reis de Hungrie ; Par mer alot od grant navie ; Melga esteit de Scice sire .
Des meschines firent ocirre Plusurs qu'il voldrent purgesir Ki nel vuleient consentir ; Nes ocieient pas pur el , Paen esteient cil cruel .
Ensemble acompainié s'esteient ; Dit lur ert e bien le saveient Que Engleterre ert afebliee E des bons chevaliers voidee .
A Rome en fu partie alee , Que Maximien out menee ; Cunan en rout l'altre partie , Si ert la terre desgarnie .
E cil dui rei l'unt encuvie Si l'unt par Escoce envaïe ; Tut destruistrent e exillierent , Unches home n'i esparnierent .
Emprés unt le Humbre passé , Tut le plain païs unt guasté .
N'i aveit fors la vilanaille , Ki n'aveit cure de bataille , E li ullage les ocient , E li chaitif braient e crient .
Cument fust terre defendue Ki de bons chevalers ert nue !
Tant cum il i out des baruns Tindrent les turs e les dunjuns ; Mandé unt pur Maximian , E il lur tramist Gratian , Un chevalier mult succurable , De dous legiuns cunestable .
Cil ad les assis succurruz E les ullages tuz vencuz .
D'Engleterre tuz les geta E en Irlande les chaça .
Entretant vindrent li cusin E li bon parent Valentin .
Par Theodosien d'Orient , Un rei de grant esforcement , Maximian a force pristrent En Aquilee , si l'ocistrent .
Des Bretuns ki l'orent soï Sunt alquant mort , alquant fuï , E Valentin rad ço saisi Que Maximien li toli .
Gracien ne fist neient plus , Ki d'Engleterre out le desus , Chevetaine se fist e rei Si demena mult grant noblei .
Mult out en lui mortel tirant E a povre gent mal faisant ; Les nobles homes enorout E les païsanz exillout .
E li vilain s'acompainerent Od granz turbes si se vengerent Tut l'unt par peces depecié Cume mastin lu enragié .
Si hume se sunt departi E en lur terres reverti .
Quant Wanis e Melga oïrent Que vilain de Gratien firent , Assemblé unt les Gollandeis E les Noreis e les Daneis , E cels d'Escoce e cels d'Irlande , Si purpristrent Northumberlande ; Le Humbre od lur grant gent passerent , Chastels e viles deserterent .
Li Bretun virent la tristur E le desert faire des lur ; As senaturs unt de richief Mandé par humes e par brief , Si a cest besuin lur aïent , Come la gent u plus se fient , Jamais de lur conseil n'istrunt E tuz tens mais les servirunt .
Li Romain n'ublierent mie La traïsun ne la boesdie Que cil lur orent fait suvent .
Une legiun sulement Lur enveierent de lur gent , E cil vindrent delivrement , Engleterre tost delivrerent E les ullagues en geterent .
En Escoce les unt chaciez E asquanz morz e detrenchiez .
Mortier e pierre unt aüné ; Un mur firent sur un fossé ; Unches kernel nen fu a dire Entre cels d'Escoce e Deïre ; Kar par illuec suvent veneient Cil ki la terre destrueient .
Guardeins mistrent par plusurs lius , Ki pur garder orent granz fius .
Quant il orent tut achevé Le mur qu'il orent compassé , As riches humes del païs Unt a Lundres parlement pris .
Dunc distrent ço qu'il les laireient E en lur terres s'en ireient ; Pruz fussent e armes quesissent E vivement se defendissent ; Ne poeient mie suffrir Le cust d'aler ne de venir .
Un sage home i out ki parla , Ki la parole avant mustra : « Seinnurs , dist il , mainte grant perte , E mainte grant peine unt sufferte Alquant de noz bons anceisurs , E nus emprés , pur voz amurs .
Vos nus avez treü duné E nus l'avum bien achaté ; Unches n'en amendames guaires , Tut l'avum mis en voz afaires .
Se nus l'avum un an eü Dous anz aprés l'avum perdu ; Kar unches , des que vus osastes , Fei ne amur ne nus portastes .
Suvent truviez achaisun Par quei nus noz dreiz perdium .
Mainz de noz humes i ad morz , E fait maint mal e fait mainz torz .
A voz busuinz nus requerez , E fei e pais nus prametez , E quant vus estes eschapé , E li busuin sunt trespassé , Dunc ne vus est guaires de nus , Ainz vus trovum mult orguillus ; Nostre treü nus retolez , U a enviz le nus rendez .
Mielz nus vient le treü guerpir Que issi lunges deservir ; Grant cust i ad si manum luin E vus avez suvent busuin .
Ne poüm venir tantes feiz ; Faites le mielz que vus purreiz ; S'aler nus en poüm a Rome Jamés n'i revendrum pur home ; Ainz vus mettrum al covenir ; Ne vus volum plus maintenir .
Vus maismes vus maintenez ; Defendez vus se vus poëz .
De voz anceisurs savum nus Que fort furent e orguillus ; Ne remist a els a conquerre Jesque a Rome nule terre .
Mult se contindrent fierement .
Mais de vus est tut altrement ; Ne sai que deit , ne dunt avient Que nule gent sur vus ne vient Ki vostre terre ne destruie E ki ne vus mettë en fuie .
Vus estes trestuit forlignied , Ço m'est avis , par malveistied .
Pernez en vus alques d'aspresce , Si vus membre de la prüesce Que li barun aveir soleient Ki les granz terres conquereient .
Quant vus voz fieus ne defendez , Malement altres conquerrez .
Defendez vus de gent adverse Ki tant suvent par ci traverse .
Nus vus avum clos d'une part , Si vus avez ki le mur guart .
Faites granz turs e chastels forz Sur les rivages e as porz Par unt li ullage s'embatent Ki tant suvent vus escombatent .
Maintenez bien vostre franchise Si vus ostés d'altrui servise ; Vus fereiz mult bien vostre vuel .
» A cele parole out grant duel E grant marrement e grant plor , Que de pitied , que de poür .
Dunc se sunt entresalué E li Romain s'en sunt alé ; E bien distrent al departir Que mais ne quident revertir .
Wanis e Melga unt oïes Les nuveles par lur espies Que li Romain finablement Aveient pris departement .
Od les Pis e od les Daneis , Od les Escoz , od les Norreis , En Northumberlande passerent ; Arstrent , destruistrent e roberent .
Dessi al mur n'unt rien laissié Que tut n'en aient eissilié .
Li Bretun unt le mur guarni E cil defors l'unt assailli .
Dunc veïssiez de tutes parz Enveier gavelocs e darz , Quarrels e saietes voler E od fundes pierres geter .
Cil ki del mur se defendeient A grant poür se combateient ; De nuvel erent adubé E des assauz erent hasté ; N'osoent fors l'oil descovrir E cil defors les funt tapir .
Unches nule pluie aval vent Ne vola plus espessement Que saietes e darz voloent Od les pierres que il getoent .
Li Bretun les kernels guerpirent E ki ainz ainz se descendirent .
Cil defors sunt al mur munté , En plusurs lius l'unt enfundré .
Emprés unt tut aplanïed E fossé e mur eguaillied .
Puis passerent tut plainement , Que n'i out nul defendement .
Chastels e viles unt purpris E des Bretuns unt meint ocis .
Par tut alerent a bandun , N'i troverent defensiun .
Unches ne trovai , ne ne truis , Que a nul tens , avant ne puis , I eüst morz ensemble tanz , Que chevaliers , que païsanz .
Deus !
quel desert e quel eissil De bone terre e de gentil .
Bretun furent jadis mult pruz , Mais or sunt si mis el desuz , Ja par els ne recoverrunt Se d'altre part securs nen unt .
Pur chevaliers e pur securs Unt enveié as senaturs , E cil distrent que non ferunt , Facent le mielz que il purrunt ; Ne püent pur els , chescun an , Suffrir tel peine e tel ahan ; Assez unt aillurs u entendre ; N'i porent rien Bretun plus prendre .
Li evesque s'entr'assemblerent ; Dolent furent , kar mult duterent Que par cele gent alïene Ne perist la lei cristïene ; Se cele chose alques durast , Que Damnedeus nes visitast .
A Lundres esteit a cel tens , Arcevesques mult eloquens , Guencelins , de mult grant clergie , E si esteit de bone vie .
Lundres out ainz e puis le sied Lungement de l'arcevesquied , Puis , ne sai par quel achaisun , A Cantorbire le mist l'un .
Guencelins , cil bons arcevesques , Par le conseil de ses evesques En Armoriche trespassa , Que Cunan des Bretuns popla , Que nus or Bretaine apelum , D'Armoriche ad perdu le nun .
Aldroën , ki l'enor teneit , Quarz reis emprés Cunan esteit .
Bien ert la gent multepleiee E la terre bien herbergiee .
Li arcevesques tant erra Que Aldroën le rei trova .
Li reis le fist mult enorer , Kar mult l'aveit oï loer ; Demanda li quei il quereit Ki de si luin a lui veneit .
« Sire , dist il , bien poez noter , Ne t'en estuet neient duter , Que d'ultre mer sui venuz ça , Que grant besuin m'i amena .
Tu n'iés pas nez si nuvelment Ne ne mainz si luintainement Que tu parler oï nen aies Des granz dulurs e des granz plaies Que Bretun unt suvent eü Puis ke cil Maximien fu Ki l'enor que tu tiens conquist E qui Cunan seinnur en fist .
Pur la gent que cil en osterent Ki ces terres de nus poplerent Turna nostre gent en declin .
Unches puis n'eümes veisin Ki a nus guerre ne preïst E qui veintre ne nus vulsist .
Jadis soleient li Bretun Conquere mainte regiun ; Or ne püent il sulement La lur defendre d'altre gent .
Cil de Rome aider nus soleient ; As granz busuinz nus succureient ; Guerpi nus unt , kar trop luin mainent , Del cust e de l'eire se plainent .
Granz genz assez e bones sumes E granz compaines avum d'ummes , Mais nus n'avum prince ne rei ; E une gent male , senz lei , Ad nostre terre si conquise , E la gent tute si susprise , Jamais , ço criem , ne resurdrum , Se d'altre gent securs n'avum .
Ne te puis mie recunter , Kar mult m'est grief a recorder , Le duel e la mesaventure Qu'eü avum e encor dure .
Pur ço sui , sire , a tei venuz , Ki de bunté iés cuneüz , E tu iés de nostre gent nez E de nus vint tis parentez ; Bretun estes e nus Bretun , E parenz sumes , ço savum , E nus devum estre tut un E tut devum aveir comun ; L'uns deit par l'altre estre rescus , E vus par nus , e nus par vus .
Busuin avum , or nus secor , Si t'iert turné a grant enor ; E tul deiz faire par nature De parenté e de dreiture .
» Aldroën , ki fu mult pitus , Devint tut tristes e plurus De la tristur que il oï ; Tut en plorant li respundi : « Si jo , dist il , vus puis valeir , Jo vus valdrai a mun poeir .
Constentin , mun frere , enmerrez E cunestable le ferez .
Il est chevaliers merveillus E de guerre mult enginnus .
Dous mil armez li liverai Des plus preisez ke jo avrai .
» Dunc ad Constentin demandé , A l'arcevesque l'ad livré .
Li arcevesques l'esguarda , De sa main destre le seinna , E cil clina , si vint avant , E l'arcevesque dist itant : « Christus vincit , Christus regnat , Christus vincit et imperat .
» Li reis manda ses chevaliers Si li ad livré dous millers .
Od mult riche apareillement Les mist as nés des qu'il out vent .
Il meïsmes od els alast Se il peüst e il osast , Mais il aveit guerre as Franceis .
Constentin vint a Toteneis ; Maint bon chevalier out od sei , Chescuns quidot valeir un rei .
Vers Lundres lur eire turnerent , De tutes parz Bretuns manderent .
N'en poeit anceis nuls pareir , Mais dunques pristrent a ploveir ; Des boschages e des muntaines Vindrent avant od granz compaines .
Que vus fereie jo lunc plait ?
Tant unt erré e tant unt fait , La malvaise gent unt vencue Ki la terre aveit confundue .
Puis tindrent cuncile a Cilcestre ; Tuit li barun i durent estre .
Constentin unt a rei eslit ; Senz contredit e senz respit L'unt a grant joie coruné Si en unt fait lur avué .
Emprés li unt feme dunee Ki de gentilz Romains ert nee .
Treis vallez en out , le plus grant Fist li reis apeler Constant .
A Wincestre le fist nurrir , La le fist muine devenir .
Emprés fu nez Aurelius , Si surnuns fu Ambrosius .
Derainement Uther nasqui , E ce fu cil que plus vesqui .
Li arcevesques Guencelins Prist en guarde ces dous meschins .
Se Constentin lunges regnast , Tute la terre en amendast , Mais trop murut hastivement , Duze anz regna tant sulement .
Un des Pis out en sa maisun , Un traïtur , un mal felun , Ki l'aveit lungement servi , Puis l'out , ne sai pur quei , haï .
Cil le mena en un vergier , Come s'il vulsist conseillier ; La u il al rei conseillout , Ki del felun ne se guardout , Un cultel aveit , sil feri , Le rei ocist , si s'en fuï .
Cil de la terre s'assemblerent ; Rei voldrent faire , si duterent Del quel des vallez rei fereient , Petit erent e poi saveient ; Encore esteient a nurrice , Ne saveient nule malice .
Constant l'ainz né , ki esteit maire , N'osouent de l'abit retraire ; Vilté lur semblout e folie A retraire de l'abeïe .
Un des dous aveient choisi , Quant Vortigern avant sailli , Uns forz huem , en Guales maneit , Riches huem mult e cuens esteit ; De parenz ert bien enforciez E mult cuintes e vezïez .
De bien luin avant purveeit Ço que il enginnier vuleit .
« Que alez vus , dist il , dutant ?
Faites rei del moine Costant .
Dreiz eirs est , tolum li l'abit , Kar li altre sunt trop petit .
A nul altre l'enor n'otrei ; Tuz li pecchiez en seit sur mei .
De l'abeïe le trarai E a rei le vus liverai .
» N'i ot nul barun ki vulsist Que li moines reis devenist ; Orrible chose lur semblout .
Mais Vortigern , ki mal pensout , A Wincestre est venuz puinant ; Tant ala Constant demandant , Que par le congié del priur Parla a lui el parleür .
« Constanz , dist il , morz est tis peres ; Remise est l'enor a tes freres ; Mais tu deiz eritablement Le regne aveir premierement .
Se tu me vuelz creistre mes dreiz , E se tu bien m'aimes e creiz , Des neirs dras te despoillerai E reals dras te vestirai , Si t'osterai del muniage Si te rendrai tun eritage .
» Cil coveita la seinurie , Qui n'amot guaires l'abeïe ; Tuz ert ennuiez del mustier , Legiers en ert a esluinier .
Tut ço jura e affia Que Vortigern li demanda .
E Vortigern sempres l'ad pris E fors de l'abeïe mis ; N'i ot ki desdire l'osast , Ki chaut , quant pur ço nel laissast .
Les dras de moine li toli E de chiers dras le revesti .
A Lundres l'ad d'illuec mené ; N'i out guaires pople aüné ; Li archevesques morz esteit , Ki enuindre le rei deveit ; N'i ot altre ki l'enuinsist Ne ki sa main mettre i vulsist .
Vortigern la corune prist , Sur le chief en sum li assist , Unches n'i out beneïçun Se de la main Vortigern nun .
Constanz la corune reçut , L'ordre guerpi que tenir dut ; L'ordre Deu guerpi malement , Sin vint a mal definement ; Ne deit pas huem a buen chief traire De faire ço qu'il ne deit faire .
Le rei e sa seneschaucie Out Vortigern bien en baillie ; Ço fist li reis qu'il li loa , E ço toli que il rova .
Assez tost a plusurs afaires Vit que li reis ne saveit guaires , Ki esteit en cloistre nurriz ; E les dous freres vit petiz ; Vit les baruns del païs morz , Vit que des vis ert li plus forz , Vit le pople alques descordable , Vit lieu e tens bien cuvenable ; Le regne vult prendre a sa part .
Or oiez d'ume de mal art : « Sire , dist il , jo sai de veir , E jol te dei faire saveir , Que assemblé sunt li Daneis E de Norwege li Norreis .
Pur tei , ki n'iés chevalerus , E pur la feblesce de nus , Volent en cest païs entrer E tes chastels prendre e guaster ; Si t'en estuet prendre cunrei Pur defendre ta terre e tei ; Fai guarnir e guarder tes turs .
Grant poür ai de traïturs , Si t'estuet tes chastels livrer A cels quis sacent bien guarder .
» « Jo t'ai , dist li reis , tut livré , Si fai de tut ta volenté , Ja sur tei cure ne prendrai , Kar tu sez mielz que jo ne sai .
Pren la terre tute en ta guarde Que nuls n'en toille ne n'en arde .
Jo sui en tun conseil remés , Si fai le mielz que faire sés .
Pren mes citez , pren mes maneirs , Pren mes tresors , pren mes aveirs .
» Wortigern fu de grant feintise , Bien sout covrir sa cuveitise ; Quant saisi fu des fortelesces E des tresors e des richesces : « Sire , dist il , si te plaiseit , Mis los e mis cunseil sereit Que tu enveiz pur chevaliers Des Pis d'Escoce soldeiers , Ki od tei seient en ta curt , Quel part que nostre guerre turt .
Les Pis purras bien enveier La u tu en avras mestier .
Par les Pis e par lur parenz Savrum l'estre as estranges genz ; Entre nus e els parlerunt E entre nus e els irunt .
» « Fai , dist li reis , a tun plaisir , Tanz cum tu vuels en fai venir ; Dune lur tant cum tu vuldras Si fai al mielz que tu savras .
» Quant Vortigern out tut saisi E le tresor out recuilli , Des Pis manda tant cum li plot , E cil vindrent si cum il volt .
Vortigern mult les enura , Bien les pout , bien les abevra ; A grant joie les faiseit vivre , Assez suvent esteient ivre .
Tant lur ad Vortigern duné E tant ad chescun enuré , N'i out un sul ki ne deïst , Oiant ki oïr le vulsist , Que Vortigern ert plus curteis E mult valeit mielz que li reis .
Bien fust dignes d'aveir l'enur Que li reis aveit u grainur .
Vortigern s'en glorifiout E plus e plus les enorout .
Un jur les out bien abevrez , E tuz les out bien enivrez , Puis vint entr'els sis salua , Semblant d'ume triste mustra : « Mult vus ai , dist il , eü chiers , E servi vus ai volentiers E ferai si jo ai de quei .
Mais ceste terre est tute al rei , Ne puis rien duner ne despendre Dunt mei n'estuece cunte rendre .
Poi ai rentes en ceste terre ; Aillurs m'estuet plus aler querre .
El rei servir ai mis m'entente Si n'ai pas de lui tant de rente Dunt jo tienge enoreement Quarante serganz sulement .
Si jo cunquer si repairez , Kar or m'en vois , a voz cungiez .
Ço peise mei que jo vus lais , Mais povres sui si n'en puis mais .
Si vus oëz que jo ament , A mei venez seürement .
» Vortigern a tant s'en turna , Fals fu e fausement parla ; Cil , ki aveient bien beü , Unt le felun del tut creü ; Tut unt tenu a verité Quanque cil dist par falseté .
Si distrent entr'els : « Que ferum Se nus cest bon seinur perdum ?
Cest fol rei , cest moine ocium , E Vortigern a rei levum .
Dignes est d'enur e d'empire E lui i devum nus eslire .
Cist fols moines de quei nus sert ?
Pur quei l'avum nus tant suffert ?
» A tant sunt en la chambre entré , Le rei unt pris e decolé ; Le chief li unt del bu sevré , A Vortigern l'unt presenté .
Crié li unt : « As tu veü Cument nus t'avum retenu ?
Morz est li reis , or nus retien , Pren la corune , reis devien !
» Cil cunut le chief sun seinnur ; Semblant ad fait de grant dolur , En sun curage s'esjoï ; Mais cuintes fu si s'en covri .
Pur sa felunie celer Fist cels de Lundres assembler , Les traïturs fist decoler , N'en laissa un vif eschaper .
Assez i out tels ki creeient , Mais priveement le diseient , Que ja cil le rei ne tuchassent , Ne ja par mal nel reguardassent , Ne en pensé ne lur entrast , Se Vortigern nel comandast .
Cil ki les dous freres nurrirent , Quant il la mort le rei oïrent , Creinstrent que ki le rei ocist Altretel des freres feïst ; Pur la crieme de Vortiger Unt pris Aurele e pris Uther ; En la menur Bretaine alerent , Al rei Budiz les comanderent .
Bel les reçut li reis Budiz , Lur parenz ert sis ad nurriz ; A grant enur les conrea E richement les aduba .
Vortigern out les fermetez E lé chastels e les citez ; Rei se fist , mult fu orguillus .
Mais de dous choses ert ainsus , De l'une part le guereioent Li Pic , ki mult le maneçoent ; Lur parenz vuleient vengier Cui il ot fait les chiés trenchier .
De l'altre part mult le grevout Que tute gent li destinout Que li dui frere armes aveient , E a bref terme revendreient , E li barun les recevreient E lur feus d'els recunustreient ; Constant , lur frere , vengereient , Kar gent merveilluse amerreient ; Assez ert ki diseit nuveles .
Entretant vindrent treis naceles , A un port en Kent arriverent , Ki genz estranges aporterent Od bels viaires , od gent cors ; Lur sire fu Henguist , et Hors , Dui frere de grant estature E d'une estrange parleüre .
A Vortigern , ki a cel jur Ert a Cantorbire a sujur , Fu tost la nuvele cuntee Que d'une gent d'altre contree Esteient illuec treis navees Assembleement arivees .
Li reis ruva , ki que il fussent , Que bone pais e trive eüssent , E tut en pais a lui parlassent E tut en pais s'en returnassent .
Cil oïrent le mandement Sin alerent seürement .
Li reis esguarda les dous freres As cors bien faiz , as faces cleres , Ki plus grant erent e plus bel Que tuit li altre juvencel ; « De quel terre , dist il , venez ?
U fustes nez , e que querez ?
» Henguist , ki maire e ainz né fu , Pur tuz ensemble ad respundu : « De Saixone , dist il , venum , La fumes nez e la manum .
Se tu vels oïr l'achaisun Que nus par ceste mer querum , Jo t'en dirai la verité , Si nus avum ta seürté .
» « Di , dist li reis , ta raisun tute , Ja mar de nus i avras dute .
» « Bons reis , dist Henguist , gentil sire , Ne sai si unches l'oïs dire , Nostre terre est de gent naïve Plus abundable e plenteïve Que nule altre que vus sachiez Ne dunt vus ja parler oiez .
Noz genz merveilles fructifient E li enfant trop multiplient ; Trop i ad femes e trop humes , Ço nus puet peser ki ci sumes .
Quant nostre gent est tant creüe Que la terre en est trop vestue , Li prince ki les terres sunt Tuz les juenvles assembler funt Qui de quinze anz sunt u de plus , Si cume custume est e us ; Tuit li meillur e li plus fort Sunt mis fors del païs par sort Si vunt par altres regiuns Querre terres e mansiuns , Pur la multitudine espartir Que la terre ne puet suffrir ; Kar enfanz plus espés i naissent Que ces bestes qui as chans paissent .
Par la sort ki sur nus chaï Avum nostre païs guerpi ; Mercurius nus guverna , Uns Deus ki nus ad conduit ça .
» Quant li reis li oï numer Le Deu qu'il out a guverner , Demanda il quel Deu aveient E en quel Deu sa gent creeient .
« Nus avum , dist il , plusurs Deus A cui nus devum faire alteus , Ço est , Febus e Saturnus , Jupiter e Mercurius .
Altres Deus avum nus plusurs Sulunc la siecte as anceisurs , Mais sur tuz altres enorum Maïsmement Mercurium , Ki en nostre language ad nun Woden , par grant religiun .
Nostre anceisur tant l'enorerent Que le quart jur li cunsacrerent ; Pur Woden , lur Deu qu'il amerent , Wodnesdai le quart jur numerent E encore ad nun Wodnesdai .
Estre cest Deu que dit vus ai Cultivum nus deuuesse Free , Ki par tut est mult enuree .
Li ancien , pur faire enur , Li unt sacré le siste jur Si l'unt , par grant auctorité , De Frea Freesdai numé .
» « Malement , dist li reis , creez , E malvais Dampnedeus avez ; Ço peise mei , e nequedent Bel m'est de vostre avenement .
Vaillanz humes e pruz semblez , E , si vus servir me vulez , Tuz ensemble vus retendrai E riches humes vus ferai .
Larrun d'Escoce me guereient , Ma terre ardent , mes viles preient , Si vuldreie , si Deu plaiseit , Kar a grant pru me turnereit , Les Pis destrure e les Escoz Par Deu aïe e par les voz ; Kar de la vienent e la fuient Li Pic ki ma terre destruient .
Par vus m'en vuldreie vengier , U tuz ocire u exillier .
Vus avrez bien voz livreisuns E voz soldees e voz duns .
» Issi sunt li Saisne remés , E al sec unt traites lur nés ; Sempres fu la curt replenie De mult gente bachelerie .
Ne demura pas lungement , Li Pic mult efforcieement En la terre le rei entrerent , Arstrent , destruistrent e roberent .
Quant le Humbre durent passer , Li reis , ki en oï parler , Ala encuntre od ses baruns , Od les Saisnes , od les Bretuns .
Dunc veïssiez bataille dure , Mult i out grant descunfiture .
Li Pic nes duterent nïent , Ki soleient veintre suvent ; Bien se tindrent premierement E ferirent hardiement , A merveille se combatirent E a merveille les suffrirent ; Pur ço que veintre les soleient Lur custume tenir vuleient .
Mais lur usage unt dunc perdu E li Saisne unt le champ vencu .
Par els e par lur adjutorie En ot Wortigern la victorie .
Rendues lur ad lur soldees E lur livreisuns amendees .
A Enguist duna bons maneirs En Lindesie , e granz aveirs .
Issi unt lungement esté E lur amur ad bien duré .
Henguist vit qu'il ert necessaries A furnir al rei ses affaires ; D'avancier sei s'entremeteit , Cume chescuns fere devreit .
Bien sout al rei aler entur A guise de losengeür .
Un jur trova le rei haitied Si l'ad a cunseil araisnied : « Tu m'as , dist il , mult enoré E assez m'as del tuen duné , E je te serf e servirai ; Se bien l'ai fait , mielz le ferai .
Mais , puis que jo en ta curt fui , E puis que jo ta gent cunui , Ai jo assez aparceü , Assez oï , assez veü , Que tu nen as barun ki t'aint .
Chescuns te het , chescuns se plaint ; Ne sai de quels enfanz parolent Ki de ta gent l'amur te tolent .
Lur seinnur sunt cil natural , Fiz a un lur seinnur leial ; Des qu'a poi d'ultre mer vendrunt E ceste terre te toldrunt .
Tuit li hume mal te terminent , Mal te vuelent , mal te destinent .
Mult te heent , mult te manacent , Mal te querent , mal te purchacent .
Pensé me sui de tei aider , Si vuil en ma terre enveier Pur ma feme e pur mes enfanz , E pur altres apartenanz .
Plus seürs en seras de mei E jo en servirai mielz tei .
Ne truveras mais qui par guerre Te retoille plein pié de terre .
Jo t'ai ja grant pose servi Si ai pur tei maint enemi ; Ne puis par nuit estre asseür Fors de chastel ne fors de mur .
Pur ço , sire , si te plaiseit , Tun pris e tun grant pru sereit Que tu me dunasses cité U chastelet u fermeté U jo me peüsse gesir E asseür par nuit dormir .
Ti enemi me dutereient E a mesfaire t'en larreient .
» « Pur ta gent , dist li reis , enveie ; Bel les receif , bel les conreie , E jo te durrai bien de quei .
Mais tu n'iés pas de nostre lei , Paiens es e nus cristïen , Si nel tendreit l'um mie a bien Que jo te dunasse recet ; D'altre chose aveir t'entremet .
» « Sire , dist Henguist , tu me lai A un des maneirs que jo ai Un recet clore e enforcier En tant de terre , plus ne quier .
Cum jo purrai un quir estendre E od le quir entur purprendre .
Un quir de tor tant sulement , Si gerrai plus seürement .
Wortigern li ad graanté , E Henguist l'en ad mercié ; Sun messagier apareilla E pur ses parenz enveia .
Un quir de tor prist , sil fendi , Une cureie en estendi Dunt un grant tertre avirona .
Bons uvriers quist , chastel ferma ; Cest nun Thwancastre li ad mis En language de sun païs .
Thwancastre sun nun del quir prent Sil puet l'um numer altrement Chastel de cureie en rumanz , Kaër Carreï en bretanz , Pur ço que il fu mesurez Od la curreie e compassez .
Quant Thwangcastre fu tut fermez , De cels que Henguist ot mandez Vindrent dis e oit nés chargiees De chevaliers e de maisnees .
Sa fille li unt amenee Ki n'ert pas encor mariee ; Ronwen ot nun , si ert pulcele , A grant merveille ert gente e bele .
A un jur qu'il out esguardé , Ad Henguist le rei envié A venir od lui herbergier , E deduire e beivre e mangier , E veer sa nuvele gent E sun nuvel herbergement .
Li reis vint escharriement Ki volt estre priveement .
Le chastel vit , l'ovre esguarda , Mult fu bien faiz , mult le loa .
Les chevaliers nuvel venuz Ad a soldees retenuz .
Le jur mangerent , e tant burent Tuit li plusur , que ivre furent .
Dunc est fors de la chambre eissue Ronwen , mult bele , e bien vestue ; Pleine cupe de vin porta .
Devant le rei s'agenuilla , Mult humlement li enclina E a sa lei le salua : « Laverd King , Wesheil !
» tant li dist ; Li reis demanda e enquist , Ki le language ne saveit , Que la meschine li diseit .
Keredic respundi premiers , Brez ert , si ert bons latimiers , Ço fu li premiers des Bretuns Ki sout le language as Saissuns : « Ronwen , dist il , t'a salué , E seinnur rei t'ad apelé .
Custume est , sire , en lur païs , Quant ami beivent entre amis , Que cil dit Wesheil qui deit beivre E Drincheheil ki deit receivre ; Dunc beit cil tut u la meitied .
E pur joie e pur amistied Al hanap receivre e baillier Est custume d'entrebaisier .
» Li reis , si cum cil li aprist , Dist « Drincheheil !
» e si sorrist .
Ronwen but e puis li bailla , E en baillant , le rei baisa .
Par cele gent premierement Prist l'un us e cumencement De dire en cel païs Wesheil E de respundre Drincheheil , E de beivre plein u demi E d'entrebaiser lui e li .
La meschine ot le cors mult gent , E de vis fu bele forment ; Bele fu mult e avenant , De bele groisse e de bel grant ; Devant lu rei fu , desfublee , Qui merveilles l'ad esgardee .
Tuz fu haitiez , bien ot beü , Grant talent ad de li eü .
Tant l'ad Diables timoné , Ki maint home ad a mal turné , D'amur e de rage l'esprist De prendre la fille Henguist .
Deus , quel hunte !
Deus , quel pecchié !
Tant l'ad Diables desveied , Ne l'ad pas pur ço refusee Que paene ert , de paiens nee .
Sempres l'ad a Henguist rovee , E Henguist li ad graantee , Mais sun cunseil en ot ainz pris A sun frere e a ses amis .
Cil unt cel plai bien cuveitied Si unt loé e cunseillied Que il li dunt delivrement Si demant en duaire Kent .
Cil li duna , ne volt el faire , Si demanda Kent en duaire .
Li reis cuveita la meschine , Amee l'out sin fist reïne , Paiene esteit sin fist s'uxor A la custume paienor ; Prestre n'i fist beneïçun , Messe n'i ot , ne ureisun , Le jur l'ama si l'out le seir E a Henguist fist Kent aveir .
Cil saisi Kent sil tint e out ; Unches Gerangon mot n'en sout , Ki tenu l'out par erité Dessi que cil l'en ad geté .
Li reis creï plus les paiens E ama que les crestïens , E li crestïen l'en haïrent E sun cunseil e lui guerpirent ; Neïs si fil l'unt enhaï E pur les paiens relinqui .
Feme aveit eü espusee , Mais morte ert ja e trespassee ; Treis fiz aveit de li eü Ki ja erent tut parcreü : Li premiers ot nun Vortimer , E puis Paschent e Katiger .
« Sire , ço dist Henguist al rei , Tu es alques haï pur mei E jo resui pur tei haïz .
Jo sui tis peres , tu mis fiz , Ki ma fille preïs e as , Tue merci ki la ruvas .
Jo te dei par dreit cunseillier E tu me deiz creire e aider .
Se tu vuels asseür regner E cels ki te heent grever , Enveie pur mun fiz Octa E pur sun cusin Ebissa , Dous merveillus guerreeürs E merveillus combateürs ; Vers Escoce lur dune terre Kar de la vient tuz tens ta guerre .
D'averse gent te guarderunt Que ja del tuen rien ne prendrunt ; Si porras tut tun eé mais De ça le Humbre vivre en pais .
» « Fai , dist li reis , que tu vuldras .
Mande tuz cels que buens savras .
» E Henguist sempres enveia , Sun fiz e sun nevu manda ; E cil vindrent od treis cenz nés .
N'i ad buen chevalier remés Ki pur aveir vulsist servir , Qu'il n'aient fait od els venir .
Emprés vindrent altres suvent De jur en jur menuement Od quatre nés , od cinc , od sies , Od set , od uit , od nof , od dies .
Tost furent si paien munté , As crestïens entremeslé , Avisunques conuisseit l'un Ki ert crestïen e ki nun .
As Bretuns ad mult ennuied Si unt al rei dit e preied Que cele estrange gent ne creie Kar a veüe se desleie ; Trop ad de cels paiens atrait , Vilanie est , grant hunte fait , Departe les , cument que seit , Ou tut u le plus en enveit .
Li reis lur dit que nu fera , Bien li servent , mandez les a .
Dunc se sunt Bretun assemblé , A Lundres sunt ensemble alé ; Vortimer unt a rei levé , L'un des treis fiz lu rei , l'ainz né .
Cil ad les Saisnes deffiez E des citez les ad getez .
Li reis , pur amur sa muillier , Se tint a els , nes vult laissier , E li fiz suvent les chaça E suvent les desbareta ; Pruz fu e si out bone aïe .
Ço fu guerre bien aatie De Vortimer e des Bretuns Cuntre sun pere e les Saissuns .
Par quatre feiz se combati E par quatre feiz les venqui .
Desur l'eue de Derewent Se combati premierement ; Dejuste Epiford , a un gué , Ad puis ensemble od els justé .
La s'entrevindrent cors a cors Katiger fiz lu rei , e Hors ; Chescuns ad l'altre a mort nafré Cume chescuns out desirré .
En Kent sur mer , a un rivage , Juste lur nés , a un passage , Fu la tierce bataille grant , Quant cil furent venu fuiant D'ultre le Humbre jesqu'en Kent ; La ot grant desbaratement .
Puis s'en fuïrent en Thanet , Dedenz la mer , en un illet .
Li Bretun la les assailleient E tute jur les abateient Od saietes e od quarrels Des naceles e des batels .
De l'une part les ocieient , De l'altre part de faim mureient .
Quant cil virent qu'il ne guarreient Se la terre ne guerpisseient , Tramis unt al rei Vortiger , Qu'il preit a sun fiz Vortimer Qu'aler les en laist quitement Senz faire plus d'empeirement .
Li reis tuz tens od eus esteit Que nule feiz n'en departeit .
Endementres que il alout E cele trive purchaçout , Saisne sunt en lur nés entré , Fort unt nagied e fort siglé , Al plus qu'il pourent s'esluinerent , Lur fiz e lur femes laisserent ; A grant poür s'en eschaperent , En lur cuntrees s'en ralerent .
Quant cil s'en furent eschapé , Bretun furent asseüré , E Vortimer a tuz rendi Ço que chescuns par els perdi .
Pur les iglises redrecier E pur la lei Deu anuntier Ki malement esteit tenue , Pur Henguist ki l'out corumpue , Vint en Bretaine sainz Germainz , Si l'i enveia sainz Romainz , Ki de l'apostolieté De Rome aveit la poësté .
Sainz Lous de Treies vint od lui , Evesque furent buen andui , L'uns d'Aucerre , l'altre de Treies , D'aler a Deu sourent les veies .
Par els fu la lei recuvree E la gent a fei returnee , Par els vint maint huem a salu .
Maint miracle , mainte vertu Fist Deus pur els dous e mustra ; Tute Engleterre en amenda .
Quant la lei Deu fu restablie E Bretaine reconvertie , Oez cum faite deablie : Par grant haenge e par envie Ronwen , cume male marastre , Fist envenimer sun fillastre Vortimer , que ele haeit , Pur Henguist , que chacié aveit .
Quant Vortimer sout qu'il mureit , Ne que par mire ne guarreit , Tuz ses baruns ad apelez Si lur ad ses tresors livrez Dunt il aveit mult aüné .
Oiez que il lur ad ruvé : « Chevaliers , dist il , retenez , Livreisuns e duns lur dunez , Vostre terre e vus maintenez E des Saisnes vus defendez Que ja sur vus nes atraiez .
Mun travail e les vos vengiez .
Faites , pur els espouenter , Mun cors el rivage enterrer , E tel sepulture lever Que lungement puisse durer E ki d'alques luin seit veüe Sur la mer , devers lur venue .
Ja la u il mun cors savrunt Ne vif ne mort ne turnerunt .
» Li gentil ber issi parla , Issi morut , issi fina .
A Lundres fu le cors portez E a Lundres fu enterrez ; N'unt mie le cors enterré La u il lur out comandé .
Dunc refu faiz Vortiger reis Si cum il ot esté anceis .
Pur sa feme , ki l'en preia , Pur Henguist , sun suegre , enveia ; Ço li manda qu'il repairast , Mais petit de gent amenast Que li Bretun ne s'effreassent Ne de richief se remedlassent .
Vortimer , sis fiz , esteit morz , N'ert nul mestier de grant efforz .
Henguist repaira volentiers , Mais il mena treis cens millers D'umes armez , Bretuns cremeit , Si fereit el que fait n'aveit .
Quant li reis sout qu'il repairout E que tanz humes amenout , Grant poür out , ne sot que dire , E li Bretun orent grant ire , Si distrent qu'il se combatreient E del païs les chacereient .
Henguist , ki out le quer felun , Manda al rei par traïsun Que pais e trives lur dunassent E entretant a els parlassent ; Pais amoent e pais vuleient , Pais desirroent , pais quereient ; Ne vuelent mie guerre aveir Ne par force illuec remaneir .
Cels retiengent qu'il eslirrunt , E tuit li altre s'en irrunt .
Bretun unt la trive dunee E d'ambes parz fu afiee .
Ki se creinsist de traïtur ?
De parlement unt assis jur .
E li reis manda a Henguist Que eschariement venist , E Henguist l'ad bien graanté Si ad encontre remandé Ke nule arme n'i ait portee Pur poür de muveir mellee .
As granz plaines de Salesbire , Lez l'abeïe d'Ambresbire , Vindrent de dous pars a cel plai , Le jur des Kalendes de mai .
Henguist ot tuz ses compainuns Bien enseinniez e bien sumuns Qu'en lur chauces cultels portassent Tels ki de ambes parz trenchassent .
Quant il as Bretuns parlereient E tuit entremellé serreient , « Nim eure sexes !
» criereit , Que nuls des Bretuns n'entendreit ; Chescuns dunc sun cultel preïst E sun procain Bretun ferist .
Quant tuit furent al parlement Entremellé comunement , E li Bretun entr'els seeient Ki desarmé , senz arme , esteient , « Nem eure sexes !
» s'escria ; Chescuns dunc sun cultel sacha E chescuns feri emprés sei .
Henguist , ki fu juste le rei , Le traist a sei par le mantel Si laissa faire le maisel .
E cil ki tindrent les cultels Parmi chapes , parmi mantels , Parmi piz e parmi buëles Firent passer les alemeles .
Cil cheent envers e adenz ; Sempres en i ot quatre cenz E seissante en la place morz Des plus riches e des plus forz .
Alquant s'en alerent fuiant , Od pieres lur cors defendant .
Eldulf , uns cuens de Gloëcestre , Tint un grant pel en sun puin destre , A ses piez l'out gisant trové , Ne sai ki l'i aveit porté ; Od le grant pel se defendi , Maint en tua e abati ; Bien en ocist seissante e dis , Pruz ert li cuens e de grant pris .
La presse fist si departir Que nuls nel pot en char ferir .
Assez li unt cultels lancied Mais ne l'unt pas en char tuchied .
A sun cheval vint traversant , Qu'il ot mult bon e bien curant ; A Gloëcestre s'en fuï , Sa cité e sa tur guarni .
Saissun voldrent le rei tuer , Mais Henguist lur prist a crier : « Laissiez le rei , maint bien m'ad fait , E maint travail ad pur mei trait .
Guarder le dei cume mun gendre ; Mais face nus ses citez rendre E ses fortelesces livrer , Se il sa vie vult salver .
» Issi remist qu'il ne l'ocistrent , Mais en anels de fer le mistrent ; Tant l'unt lié e tant destreit Qu'il lur jura que tut rendreit .
Lundres lur rendi e Wincestre , Nichole , Everwic e Cicestre .
Pur quitance de raençun E pur eissir de la prisun Lur otrea en feu Sussexe E tut Essexe e Midelsexe , Pur ço que prés erent de Kent Que Henguist ot premerement ; Pur remembrer la traïsun Des cultels , orent issi nun ; Sexes , ço dient li Engleis , Plusurs culteus sunt en Franceis , Mais cil les nuns alques varient Ki ne sevent que senefient .
Engleis le repruvier oïrent De la traïsun que cil firent , La fin de la parole osterent , Les nuns des cultels tresturnerent , Pur oblier la desonur Que fait orent lur anceisur .
Vortiger tut lur ad guerpi , Ultre Saverne s'en fuï ; Luin en Guales s'en trespassa , Illuec fu , illuec conversa .
Venir fist ses sortisseürs E de ses humes les meillurs ; Conseil en quist que il fereit , En quel guise se maintendreit ; Se plus fort gent l'envaïsseit , Cumfaitement se defendreit .
Loé li unt si cunseilier Que tel tur face edifier Que ja par force ne seit prise Ne par engin d'ome conquise ; Dedenz seit quant ele iert garnie Que gent adverse ne l'ocie .
Dunc fist eslire e fist guarder Liu covenable a tur funder .
A gré li vint e a plaisir Qu'il la fereit el munt d'Erir .
Maçuns quist , les meillurs qu'il sout , E fist uvrer a l'ainz qu'il pout .
Cil unt comencied a ovrer , Pierre e mortier a aloer , Mais quanqu'il unt le jur uvré Est la nuit en terre afundré ; Quant plus ovroent haltement E plus chaeit el fundement .
Issi firent plusurs jurnees Ki en terre sunt affundrees .
Quant li reis sout e aparçut Que s'uvraine altrement ne crut , A ses devins requist cunseil .
« Par fei , dist il , jo m'esmerveil Que ceste ovre puet devenir ; Ne la puet terre sustenir .
Guardez , enquerez que ço deit E cument terre la tendreit .
» Cil unt deviné e sorti , Mais , puet cel estre , il unt menti , Se un hume trover poeit Que senz pere aveir nez sereit , Oceïst le , le sanc preïst , E od le mortier l'espandist , Par ço purreit s'ovre durer Si purreit asseür ovrer .
Dunc ad fait li reis enveier Par tute Guales e cerchier Se ja tels huem esteit truvez Que devant lui fust amenez .
Turné s'en sunt li quereür Par plusurs cuntrees plusur .
Dui , ki alerent un chemin , Vindrent ensemble a Kermerdin .
Devant la cité , a l'entree , Aveit d'enfanz grant assemblee , La erent venu pur juer ; Cil les pristrent a esgarder .
Entre les altres ki juerent Out dous vallez ki se mellerent , Ço fu Merlin e Dinabuz , Li uns vers l'altre est irascuz ; Li uns l'altre contraliout E sun lignage reprovout : « Teis tei , dist Dinabuz , Merlin ; Jo sui assez de plus halt lin Que tu nen iés si te repose .
Ne sez ki es , malvaise chose ?
Ne deiz pas vers mei estriver Ne mun lignage repruver .
Jo sui nez de reis e de cuntes , Mais si tu tes parens acuntes , Ja tun pere ne numeras , Kar tu nel sez , ne ne savras .
Unc tun pere ne cuneüs Ne tu unches pere n'eüs .
» Cil ki les vallez escultouent , Ki tel hume querant alouent , Quant il oïrent la tençun , As veisins vindrent d'envirun Pur enquerre qui cil esteit Ki unches pere eü n'aveit .
E li veisin unt respundu Que unches pere n'out eü , Ne la mere ki l'ot porté Ne sout ki l'aveit engendré .
De sun pere rien ne saveient , Mais mere aveit qu'il cunusseient , Fille ert al rei de Demecie , Ço esteit de Guales partie .
Nune esteit de mult bone vie En la ville en une abeïe .
Dunc sunt cil al provost alé ; De par le rei li unt rové Que Merlin , ki unches n'out pere , Seit menez al rei , e sa mere .
Li provoz nel volt refuser ; Andous les fist al rei mener .
Li reis les reçut bonement Si parla amiablement : « Dame , dist il , cunuis mei veir , Nel puis , se par tei nun , saveir , Ki engendra tun fiz Merlin .
» La none tint le chief enclin ; Quant ele out pensé un petit : « Se Deus , dist ele , me aït , Unches ne cunui ne ne vi Ki cest vallet engenuï .
Unches n'oï , unches ne soi Si ço fu huem de ki jo l'oi .
Mais ço soi jo de ver e sai , E pur veir le regeherai , Quant jo fui alques grant nurrie , Ne sai se fu fantosmerie , Une chose veneit suvent Ki me baisout estreitement .
Cumë hume parler l'oeie , E cumë hume le senteie , E plusurs feiz od mei parlout Que neient ne se demustrout .
Tant m'ala issi aprismant E tant m'ala suvent baisant , Od mei se culcha si conçui , Unches hume plus ne conui .
Cest vallet oi , cest vallet ai , Plus n'en fu , ne plus n'en dirai .
» Dunc fist li reis venir Magant , Un clerc de lettres mult savant , Si demanda s'estre poeit Ço que la nune li diseit .
« Trové avum , dist il , escrit , Qu'une manere d'esperit Est entre la lune e la terre .
Ki vult de lur nature enquerre , En partie unt nature humaine E en partie suveraine .
Incubi demones unt nun ; Par tut l'eir unt lur regiun , E en la terre unt lur repaire .
Ne püent mie grant mal faire ; Ne püent mie mult noisir Fors de gaber e d'escharnir .
Bien prenent humaine figure E ço cunsent bien lur nature .
Mainte meschine unt deceüe E en tel guise purgeüe ; Issi puet Merlin estre nez E issi puet estre engendrez .
» « Rei , ço dist Merlin , mandé m'as ; Que me vuels , pur quei me mandas ?
» « Merlin , dist li reis , jal savras ; Oïr le vuels e tu l'orras .
Une tur ai fait comencer E fait mettre pierre e mortier , Mais quanque l'en ad le jur fait Afundre en terre e dedenz vait .
Ne sai s'en as oï parler , Ne puis le jur tant faire ovrer Que la nuit ne seit enfundré ; Mult i ai ja del mien guasté .
Ço dient mi devineür Que ja n'acheverai ma tur Se tis sanc nen est dedenz mis Pur ço que senz pere nasquis .
» « Ja Deu , ço dist Merlin , ne place Que par mun sanc ta tur estace .
Pur menteürs ferai tenir , Si tu faiz devant mei venir , Tuz cels qui de mun sanc sortirent ; Menteür furent si mentirent .
» Li reis les ad fait demander Sis fist a Merlin amener .
Quant Merlin les ot esguardez : « Seinnurs , dist il , ki devinez , Dites que deit e dunt avient Que ceste ovraine ne se tient .
Se vus ne me savez respundre Pur quei la tur en terre afundre , Cument savez vus deviner Que par mun sanc deivë ester ?
Dites que ad el fundement Pur quei la tur chiet tant suvent , E puis dites quei i esteuet E par quel chose tenir puet .
Se vus ne nus faites saveir Ke desuz fait la tur chaeir , Cument sera chose creable Que par mun sanc seit mielz estable ?
Dites al rei le desturbier , Puis direz quei i ad mestier .
» Tuit li devineür se tourent A Merlin rien dire ne sourent .
« Sire rei , dist Merlin , entent ; Desuz ta tur , el fundement , Ad un estanc grant e parfunt Par quei ta tur en terre funt .
E que tu certement me creies , Fai fuïr la terre si veies .
» Li reis fist fuïr si trova L'estanc que Merlin enseinna .
« Seinnur , ço dist Merlin , oiez , Vus que querre me faisiez Pur mesler el mortier mun sanc , Dites que ad en cest estanc .
» Cil furent tuit taisant e mu , Ne bien ne mal n'unt respundu .
Merlin al rei se returna , Oiant ses humes l'apela .
« Fai , dist il , cest estanc vuider E par ruisels l'eue espuiser .
Al funz ad dous draguns dormanz En dous pierres chieves gesanz .
Li uns des draguns est tuz blancs , Li altre ruges cume sancs .
» Quant l'eue fu fors espandue E par ruisels tute escurue , Dui dragun sunt des funz sailli , E forment se sunt envaï ; Par grant fierté s'entr'assaillirent Si que tuit li baron les virent .
Bien les veïssiez escumer E des geules flambes jeter .
Li reis juste l'estanc s'assist ; Merlin preia qu'il li desist Que li dragun senefioent Ki par tel ire s'assembloent .
Dunc dist Merlin les prophecies Que vus avez , ço crei , oïes , Des reis ki a venir esteient , Ki la terre tenir deveient .
Ne vuil sun livre translater Quant jo nel sai interpreter ; Nule rien dire ne vuldreie Que si ne fust cum jo dirreie .
Li reis ad mult loé Merlin E mult le tint a buen devin ; Demanda li quant il murreit E par quel mort il finereit , Kar de sa fin ert en effrei .
« Guarde tei , dist il , guarde tei Del feu as enfanz Constentin , Kar par lur feu vendras a fin .
D'Armoriche sunt ja meü Par mer siglent a grant vertu .
De ço te puis faire certein Qu'a Toteneis vendrunt demain .
Mal lur as fait , mal te ferunt , De tei griefment se vengerunt .
A tun mal lur frere traïs E a tun mal rei te feïs , E a tun mal en cest païs Paens e Saisnes atraïs .
Dous encumbriers as de dous parz , Ne sai del quel primes te guarz : D'une part Saisne te guerreient Ki volentiers te destruereient , De l'altre part vienent li eir Qui cest regne vuelent aveir ; Bretaine vuelent desrainer E lur frere Constant venger .
Se tu or puez fuïr si fui , Kar li frere vienent andui .
Aureles primes rei sera E par puisun primes murra .
Uther , sis freres , Pendragon , Tendra emprés la regiun ; Mais trop tost serra engrotez E par tes eirs envenimez .
Sis filz , ki iert de Cornoaille , Cume senglers fiers en bataille , Les traïturs devurera E tuz tes parens destruira ; Cil sera mult vaillanz e pruz , Ses enemis conquerra tuz .
» Merlin sa parole fina , E Vortiger d'illuec turna .
El demain plus ne demura , La flote as freres arriva En Dertremue , a Toteneis , Od chevaliers e od herneis .
Es vus Bretuns joianz e liez , Les uns des altres enforciez .
Ensemble se sunt ralïed Ki ainz erent esparpillied ; Henguist les aveit fait tapir E par munz e par bois fuïr , Ki out destruit la baronie Od les cultels , en felonie .
Bretun se sunt ensemble trait , D'Aurele unt rei e seinur fait .
Vortiger , ki cel plai oï , En Guales fu , si se guarni .
A un chastel , Genoire out nun , Ala querre defensiun , E de sa gent li plus vaillant , Juste Waie , une ewe curant , Waie l'apelent li veisin E la cuntree ad nun Hergrin ; Ço fu desur Cloart , un munt , Ço dient cil ki de la sunt .
Wortiger se guarni forment D'armes , de vitaille e de gent ; Se il pur ço peüst guarir Assez s'en out fait bien guarnir .
Lur baruns unt li frere pris , Tant unt le rei Vortiger quis Qu'en un chastel l'unt assegied ; Assez i unt trait e lancied ; Volentiers prendre le vuleient Kar a merveille le haeient .
Se li frere l'orent haï , Vortiger l'out bien deservi ; Ocis out lur frere Constant E Constentin lur pere avant , Senz main mettre , par traïsun , Si que pur veir le saveit l'un .
Eldulf , li quens de Gloëcestre , Ki de Guales saveit bien l'estre , Ert huem Aurele devenuz E od lui fu en l'ost venuz .
« Eldulf , dist Aureles , pur Dé , As tu ja mun pere ublié Ke te nurri e te feufa , E mun frere , ki mult t'ama ?
Andui volentiers t'enurerent , Mult te creïrent , mult t'amerent ; Par l'engin a cest suduiant , A cest parjure , a cest tirant , Furent ocis , encor vesquissent Se par sun engin ne perissent .
Se tu de cels as marrement , Pren de Wortiger vengement .
» Par sul cest amonestement Se sunt armé comunement ; Atrait unt fait , bois aporté Tut unt empli un grant fossé ; Puis unt en l'attrait le feu mis .
E li feus est el chastel pris , Del castel se prist en la tur E as maisuns ki sunt entur .
Dunc veïssiez chastel ardeir Flambe voler , maisuns chaeir .
Ars fu li reis , e cil od lui Ki od li orent quis refui .
Quant li nuvels reis ot conquis E turné a sei le païs , Sur les paiens , ço dist , irreit E la terre delivereit .
Henguist le sout , mult le duta ; Vers Escoce s'en trespassa .
Tute l'altre terre guerpi , Ultre le Humbre s'en fuï , Kar securs e aïe e force Deveit aveir de cels d'Escoce ; E si granz busuinz li cresseit En Escoce s'en passereit .
Li reis de jurnee en jurnee A cele part sa gent menee , E li Bretun tuz tens cresseient E tant espés a lui veneient , Nes peüst pas nuls huem numbrer Plus que l'areine de la mer .
Mult truva li reis païs guast , Vit que n'i ot quil guaainast ; Chastels vit destruiz e citez , Villes arses , mustiers robez ; Paien orent tut eissillied , N'i aveient rien esparnied .
A tuz pramist restorement Se il repairot sainement .
Henguist sout que li reis veneit , Que senz mesler n'en turnereit .
Ses compainuns volt conforter E hardement lur volt doner .
« Barun , dist il , ne dutez mie Cele malvaise compainie .
Assez savez ki Bretun sunt , Ja cuntre nus ne se tendrunt .
S'un poi lur poëz cuntr'ester , Ja nes verrez puis arester .
Od mult poi de gent mainte feiz Les avez vencuz e destreiz .
Se il unt grant gent , vus que chaut ?
Lur multitude rien ne valt ; Petit fait a criendre compaine Ki ad fieble e fol chevetaine .
De malvaise gent senz seinnur Ne deit l'um mie aveir poür ; Enfes est quis ad a guier , Ne puet encor armes porter .
Nus sumes bon combateür E espruvé en maint estur ; Pur noz vies nus defendum , Kar n'i ad altre raençun .
» Henguist laissa l'amonester ; Ses chevaliers fist tuz armer .
Cuntre Bretuns hastivement Ad chevalchié celeement .
Desarmez les pensot truver Sis quidot tuz desbarater , Mais Bretun , qui paens cremeient , E jur e nuit armé esteient .
Quant li reis sout que il veneient E que combatre se vuleient , En un champ ki bel li sembla Conduist sa gent sis ordena .
Treis mille chevaliers armez Qu'il out d'ultre mer amenez , Trestuz tenuz a buens vassals , Fist d'une part estre es chevals .
Des Gualeis ad fait dous compaines ; Les uns fist ester es muntaines , Que paen munter n'i peüssent Pur nul busuin que il eüssent ; Les altres fist el bois ester , E l'entree del bois guarder , Que paen ne s'i enbatissent Que li Gualeis nes oceïssent .
Les altres fist el champ descendre , Pur bien ester , pur bien defendre .
Quant il out tut apareillied Si cum um li out enseinied , Od ses humes fu naturals Que il conut as plus leials ; Juste lui fist tenir s'enseine U sa gent se traie e estreine .
Li cuens Eldulf fu a sun lez , E des altres baruns assez .
« Deus , dist Eldulf , tant liez sereie Se jo l'ure veeir poeie Qu'a Henguist peüse avenir .
Bien me devreit dunc suvenir Que il ocist lez Anbrebiere Tute la flur de nostre empiere , Tut le premerain jur de mai , Quant jo a peine en eschapai .
» As paroles qu'Eldulf diseit , Ki de Henguist se complaineit , Es vus el champ venu Henguist , Ki grant masse del champ purprist .
Ne firent pas grant demurer A la bataille comencer .
Des qu'il se sunt entreveü , Sempres se sunt entrecoru .
Dunc veïssiez vassals combatre , Les uns les altres entr'abatre ; Cez assaillir e cels defendre , Granz cops receivre e granz cops rendre , Les uns les altres enverser E sur les mors les vifs passer ; Escuz percier , hanstes cruissir , Naffrez chaeir , chaeiz murir .
Bien se combateient paien E assez melz li crestïen .
Paien lur fals Deus apeloent E crestïen Deu reclamoent .
Lur conreiz firent departir Si lur firent le champ guerpir ; Cops receveient granz e gros , Si lur estuet turner les dos .
Quant Henguist vit les suens turner , Les dos as cops abanduner , A Coningesburc vint puinant , Illuec quida truver guarant .
Mais li reis l'alad parsoant , Criant as suens : « Avant , avant !
» Quant Henguist vit qu'il le soeient , E que el chastel l'asserreient , Melz se volt combatre defors E mettre en abandun sun cors , Que laisser dedenz assaeir , Quant de succurs n'aveit espeir .
Sa gent retraist e recuilli , A combatre les restabli .
Es vus bataille de rechief , Aspre mellee e estur grief .
Paien se furent reverti , Si out li uns l'altre enhardi .
Li crestïen dunc i perdissent E li paien mult en preïssent , Kar trop veneient a desrei , Mais li trei mil en un conrei Ki furent a cheval , i vindrent Quis succurrurent e maintindrent .
Paien forment se combateient , Quel merveille , ke bien saveient Que ja vif n'en eschapereient Se defendre ne se poeient .
Eldulf vit Henguist sil conut , Haï l'out e haïr le dut ; Tens vit e liu presentement D'acomplir sun desirrement .
Espee traite li corut ; Henguist fu fort , le cop reçut .
Es vus les dous vassals justez , Les branz tuz nuz , escuz levez .
Mult lur veïssiez cops dubler E des aciers le feu voler .
Gorlois , li cuens de Cornoaile , Vint cume pruz en la bataille ; Eldulf l'ad veü aprismer , Plus seür se fist e plus fier ; A guise de hardi vassal Corut Henguist prendre al nasal , A sei le traist si l'enbruncha , Par vive force l'en mena .
« Chevaliers , dist il , Deu merci , Mun desirrier ai acompli ; Pris avum cestui e vencu Ki maint mal nus ad esmeü .
Ociez cest chien enragié Ki de nus n'out unches pitié .
Cist esteit li chiés de la guerre , Ki eissillié ad nostre terre .
La victorie en voz mains tenez Se vus cestui ocis avez .
» Dunc fu Henguist bien justisiez ; En chaeines mis e liez Al rei Aurele fu livrez ; Bien fu destreiz e bien guardez .
Sis fiz , ki ert el champ , Octa , Sis cusins od lui , Ebissa , A peine se sunt eschapé E en Everwic sunt entré ; La cité unt dedenz guarnie Od tant cum il orent d'aïe .
Plusur altre fuï s'en sunt Ki bois , ki plain , ki val , ki munt .
Li reis fu lied de cele glorie Que Deus li out duné victorie ; Dedenz Coningesburc entra , Treis jurs entiers i surjurna Pur les naffrez medeciner E pur les lassez reposer .
Entretant as baruns parla , Comunement lur demanda Quei del felun Henguist fereit , S'il le tendreit u ocirreit .
Eldadus est en piez levez , Frere le cunte Eldulf puis nez , Evesques ert religius , De lettres mult escientus : « Jo vuil , dist il , de Henguist faire , Cest traïtur , cest adversaire , Ço que Samuel fist jadis Del rei Agag , quant il fu pris .
Agag esteit mult orguillus , Reis d'Amalec mult glorius ; Les Judeus tuz tens guereiout Mal lur faiseit , mal les menout , Lur terres preiout e ardeit E mult suvent les ocieit .
Puis fu , a sa mesaventure , Pris , en une disconfiture .
Devant Saül fu presentez , Ki dunc esteit reis corunez .
Quant Saül enquist qu'il fereit D'Agag , ki livré li esteit , En piez se leva Samuel , Uns sainz prophete d'Israël ; Unches de plus grant sainteé Ne sout l'un hume en sun eé .
Cil Samuel Agag saisi , Par plusurs pieces le parti ; Tut l'ad par pieces decolpé E par la cuntree geté .
Savez que Samuel diseit Quant il d'Agag pieces faiseit ?
Agag , maint hume as travaillié , Maint hume ocis , maint eissillié , Tu as mainte aume de cors traite E mainte mere triste faite , Maint enfant as fait orphenin , E tu es or venuz a fin .
Ta mere senz enfant ferai E t'aume de tun cors trarai .
Ço devez faire de cestui Que Samuel fist de celui .
» Par l'example qu'Eldadus dist Sailli Eldulf si prist Henguist , Fors de la vile le mena , S'espee traist sil decola .
Li reis fist le cors conreer E sepelir e enterrer A la guise que cil faiseient Ki la lei paenur teneient .
Li reis se contint vivement , Ne sojorna pas lungement ; A Everwic vint od grant ost , Ses enemis dedenz enclost ; Octa , fiz Henguist , ert dedenz E partie de ses parenz .
Cil vit que nul succurs n'avreit Ne defendre ne se purreit .
Purpensa sei qu'il se rendreit ; En aventure se mettreit ; Mult humlement merci querreit , S'il la truvot , bel li sereit .
Issi fist cum il out pensé E si parent li unt loé ; De la cité a pied eissi E trestuit si hume altresi .
Octa , ki premier al rei vint , Une chaene de fer tint .
« Sire , dist il , merci , merci !
Trestuit li Deu nus unt failli U nus sulum aveir fiance .
Tis Deus est de grainur puissance ; Miracles fait e granz vertuz Ki par tei nus ad tuz vencuz .
Vencuz sui , a ta merci vienc , Tien la chaeine que jo tienc Si feras de mei tun talent E de mes humes ensement .
Tut avum mis a tun plaisir De vie e de membres tolir .
Mais , si tu vis nus reteneies , Granz servises de nus avreies ; Lealment te servirium E ti hume devendrium .
» Li reis fu de grant pieté ; Envirun sei ad esguardé Saveir que li barun dirreient E coment l'en conseillereient .
Eldadus , li bons ordenez , Parla avant , cume senez : « Bien est , dist il , e fu e ert Que merci ait ki merci quiert , Kar ki merci nen ad d'altrui Ne Deus merci n'avra de lui .
Cist de merci aveir t'essaient , Merci quierent e merci aient .
Bretaine , ki est lunge e lee Par plusurs lius est desertee ; Fai lur en partie livrer Sis fai arer e laborer , Si vivrunt de lur guaainages .
Mais primes en pren bons ostages Que lealment te servirunt E lealment se contendrunt .
Cil de Gabaon merci quistrent Quant Judeu jadis les conquistrent ; Merci quistrent , merci truverent , E Judeu quites les clamerent .
Ne devum pas estre peiur Que Judeu furent a cel jur .
Merci preient , merci receivent , D'or en avant murir ne deivent .
» Li reis terre lur otreia , Cumë Eldadus li loa , Dejuste Escoce a guaainer ; Dunc s'alerent la herbergier , Mais primes dunerent ostages , Enfanz de lur meillurs lignages .
Quinze jurs fu puis en la vile , Ses genz manda si tint concile .
Ses baruns , ses clers , ses abbez E ses evesques ad mandez ; Lur fius e lur dreiz lur rendi , Puis comanda e establi Que li mustier refait serreient Que li paien destruit aveient .
Entretant departi ses oz Si fist vecuntes e prevoz Ki ses demaines restorassent E ki ses rentes li guardassent .
Maçuns fist querre e charpentiers Si fist refaire les mustiers ; Les eglises de par la terre Ki destruites erent par guerre Fist li reis tutes restorer A Deu servir e aorer .
D'illuec est a Lundres turnez , U il esteit mult desirrez .
La cité vit mult empeiree E de bons citedeins voidee , Maisuns guastes , mustiers chaeiz ; Assez l'ad plainte mainte feiz .
Les mustiers fist repareillier E clers e burgeis repairer , As leis ki ainz soleient estre .
Emprés vint li reis a Wincestre ; Iglises e maisuns e turs Refist cum il out fait aillurs .
Puis est alé a Ambresbiere Pur visiter le cimetire U cil erent ensepeli Ki as cultels furent murdri .
Maçuns e bons enginneürs E charpentiers manda plusurs ; La place de l'occisiun Que Henguist fist par traïsun Vuleit de tel ovre onorer Ki tuz tens mais peüst durer .
Tremorius , un sages huem , Archevesques de Karliom , Li rova que Merlin mandast E par sun cunseil en ovrast ; Nuls hom mielz nel conseillereit A faire ço ke il voldreit ; Kar d'ovrer ne de deviner Ne poeit l'um trover sun per .
Li reis volt mult Merlin veer E oïr volt de sun saveir ; A Labanes , une funtaine , Ki en Guales ert , bien luintaine , Ne sai u est , kar unc n'i fui , Fist li reis enveier pur lui .
Cil vint al rei qui l'out mandé , E li reis l'ad mult enuré ; A grant enur le recuilli , Mult le joï , mult le cheri .
Mult le preia , mult le requist Qu'il l'enseinast , qu'il li deïst Del tens ki esteit a venir , Mult en voleit par lui oïr .
« Sire , dist Merlin , nu ferai , Ja ma buche nen uverai Se n'est par grant necesseté E dunc par grant humilité .
Se jo parloe par vantance Ne par eschar ne par bobance , Li espirites que jo ai , Par ki jo sai ço que jo sai , De ma buche se retrareit E ma science me toldreit , Ne ma buche ne parlereit Plus ke buche d'altre fereit .
Lai ester les devins segreiz ; Pense de ço que faire deiz .
Se tu vuels faire ovre durable , Ki mult seit bele e covenable E dunt tuz tens seit mais parole , Fai ci aporter la carole Que gaiant firent en Irlande , Une merveilluse ovre e grande De pieres en un cerne assises , Les unes sur les altres mises .
Les pieres sunt teles e tantes , Tant ahuges e tant pesantes , Que force d'ome k'ore seit Nule d'eles ne portereit .
» « Merlin , dist li reis , en riant , Des que les pieres peisent tant Que huem nes purreit remuer , Ki mes purreit ci aporter ; Cume se nus en cest regné Avium de pieres chierté ?
» « Reis , dist Merlin , dunc ne sez tu Que engin surmunte vertu .
Bone est force e engin mielz valt ; La valt engin u force falt .
Engin e art funt mainte chose Que force comencer nen ose .
Engin puet les pieres muveir E par engin les poez aveir .
D'Aufrice furent aportees , La furent primes compassees ; Gaiant , ki de la les porterent , En Irlande les aloerent .
Mult suelent estre saluables E a malades profitables .
Les genz les soleient laver E de l'eue lur bainz temprer .
Cil ki esteient engroté E d'alcune enferté grevé , Des laveüres bainz feseient , Bainoent sei si guarisseient ; Ja pur enferté qu'il sentissent Altre mecine ne quesissent .
» Quant li reis e li Bretun surent Que les pieres tel valur ourent , Mult furent tuit entalenté E tuit orent grant volenté D'aler aporter la carole Dunt Merlin faiseit tel parole .
Uther unt ensemble choisi , Il meïsmes s'en purofri , Que en Irlande passereit E quinze mil armez merreit Ki as Irreis se combatreient S'il les pieres lur defendeient ; Merlin ensemble od els irreit Ki les pieres enginnereit .
Quant Uther ot sa gent mandee , En Irlande ad la mer passee .
Gillomanius , ki ert reis , Manda sa gent e ses Irreis , Les Bretuns prist a manacier E del païs les volt chacier .
E quant il sout que il quereient , Que pur pieres venu esteient , Assez s'est alez d'els gabant : La folie aloent querant , Ki aveient pur pieres querre Trespassé mer en altre terre ; Ja une , ço dist , nen avrunt Ne ja une n'enporterunt .
Legierement les pout despire , Mais grief furent a desconfire .
Tant despist e tant maneça E tant les quist qu'il les trova .
Sempres se sunt entrevenu E bien se sunt entreferu .
Ireis n'erent pas bien armé , Ne de combatre acustumé ; Les Bretuns aveient despiz , Mais Bretun les unt desconfiz ; Li reis s'en est alez fuiant , De vile en vile tresturnant .
Quant Bretun furent desarmé E bien se furent reposé , Merlin , ki ert en la compaine , Les mena en une muntaine U la carole esteit assise As gaianz , qu'il aveient quise .
Killomar li munz aveit nun U la carole esteit en sun .
Cil unt les pieres esguardees , Assez les unt environees ; E li uns ad a l'altre dit , Ki unches mais tel ovre vit : « Cument sunt ces pieres levees E cument serunt remuees ?
» « Seinurs , dist Merlin , assaiez Se par vertu ke vus aiez Purrez ces pieres remuer , E si vus les purrez porter .
» Cil se sunt as pieres aërs Detriés , devant e de travers ; Bien unt enpeint e bien buté ; E bien retrait e bien crollé ; Unches par force a la menur Ne porent faire prendre un tur .
« Traiez vus , dist Merlin , en sus , Ja par force nen ferez plus .
Or verrez engin e saveir Mielz que vertu de cors valeir .
» Dunc ala avant si s'estut , Entur guarda , les levres mut Comë huem ki dit oreisun ; Ne sai s'il dist preiere u nun .
Dunc ad les Bretuns rapelez : « Venez avant , dist il , venez !
Or poëz les pieres baillier , A voz nefs porter e chargier .
» Si come Merlin enseinna , Si cum il dist e enginna , Unt li Bretun les pieres prises , As nés portees e enz mises .
En Engleterre les menerent , A Ambresbire les porterent En la champaine illuec dejuste .
Li reis i vint a Pentecuste ; Ses evesques e ses abez E ses baruns ad tuz mandez ; Altre gent mult i assembla , Feste tint si se coruna .
Treis jurs tint grant feste e al quart Duna croces par grant esguart A saint Dubriz de Karlion E d'Everwic a saint Sanson ; Andui erent de grant clergie E andui mult de sainte vie .
E Merlin les pieres dreça , En lur ordre les raloa ; Bretun les suelent en bretanz Apeler carole as gaianz , Stanhenges unt nun en engleis , Pieres pendues en franceis .
Quant la grant feste fu finie , La curt le rei s'est departie .
Paschent , un des fiz Vortiger , Pur poür d'Aurele e d'Uther , Guales e Bretaine guerpi , Vers Alemaine s'en fuï .
Humes purchaça e navie Mais n'out mie grant compainie ; En Bretaine north arriva , Viles destruit , terres guasta , Mais lunges ester n'i osa , Kar li reis vint , ki l'en chaça .
Quant Paschent refu a la mer , N'osa la dunt il vint turner ; Tant corut a sigle e a nage , En Irlande vint al rivage .
Al rei de la terre parla , Sun estre e sun busuin mustra .
Tant ad Paschent le rei preied , E tant unt entr'els cunseillied , Ço distrent que mer passereient E as Bretuns se combatreient , Paschent pur sun pere vengier E pur s'erité chalengier , Li reis pur querre vengement De cels ki orent nuvelment Lui vencu e sa gent robee E la carole od els portee ; Pris se sunt andui par fiance De querre a chascun d'els vengance .
Od tant d'esforz cum aver porent Passerent mer quant bon vent orent .
En Guales sunt tuit arivé E en Meneve sunt entré .
Meneve ert lores cité bele Que l'um or Saint David apele .
Li reis Aureles se giseit , A Wincestre ert si languisseit ; Engrotez ert , lungement jut Qu'il ne guari ne ne morut .
Quant il out oï de Paschent E del rei d'Irlande ensement , Ki en Guales venuz esteient E sa terre guaster vuleient , Uther sun frere i enveia ; N'i pout aler , ço li pesa .
A Uther dist qu'il les quesist E que a els se combatist .
Uther ad mandé les barons E tuz les chevaliers sumuns .
Tant pur la lunge veie aler E tant pur la gent aüner , Mult demura , lunc terme mist Ainz qu'il en Guales parvenist .
Endementres qu'il demura Eappas a Paschent parla ; Paiens ert , de Saixonie nez , Ki mult esteit enlochonez ; De mescines se faiseit sage Si saveit parler maint langage , Fel esteit e de male fei .
« Paschent , dist il , entent a mei !
Tu as piece ad le rei haï ; Que me durras se jo l'oci ?
» « Mil livres , dist il , te durrai , Ne jamais jur ne te faldrai Si tu ta parole acomplis Que li reis seit par tei ocis .
» « Ne jo , dist il , plus ne demant .
» Issi firent lur covenant , Paschent de mil livres duner E cil del rei empuisuner .
Eappas fu mult enginnus E de l'argent fu coveitus .
De dras munials se vesti , Corune fist , halt se tundi ; Cume muines rés e tunduz , E cume muines revestuz , Od cuntenance munial , Est alez a la curt real .
Trichierre fu , mire se fist , Al rei parla si li pramist Qu'a brief terme le fereit sain S'il se vuleit mettre en sa main .
Tasta al pulz e vit l'urine ; Bien sout , ço dist , del mal l'orine , E bien le sout mediciner .
Ki deüst tel home duter ?
Li gentilz reis guarir vuleit Cume chescuns de nus vuldreit .
N'aveit dute de traïsun , Es mains se mist a cel felun .
E cil li ad puisun dunee De venim tute destempree , Puis le fist chaudement covrir E gesir en pais e dormir .
Des que li reis fu eschaufez E li venim al cors medlez , Deus , quel dolur !
murir l'estut ; Mais quant il sout que murir dut , A ses homes dist kil gaitouent , Si veirement cum il l'amouent , Qu'a Stanhanges sun cors portassent E illuec dedenz l'enterrassent ; Issi fu morz , issi feni , E li traïtres s'en fuï .
Uther fu en Guales entrez , A Meneve ot Ireis trovez .
Une esteille est dunc aparue Ki a plusurs genz fu veüe ; Cumete ot nun sulunc clergie , Muement de rei senefie .
Clere esteit merveillusement , Si getot un rai sulement .
Uns feus , ki de cel rai eisseit , Figure de dragun faiseit ; De cel dragun dui rai veneient , Ki par la gule fors eisseient , Li uns sur France s'estendeit , E desi a Muntgieu luiseit ; Li altres vers Irlande alout E en set rais se devisout ; Cheschuns des set rais luiseit cler E sur la terre e sur la mer .
Del signe ki fu tel veüz Fu li pueples tut cumeüz ; Uther forment s'en merveilla E merveilles s'en effrea .
Merlin ad preied qu'il li die Que si fait signe senefie , E Merlin mult se contrubla , Duel out al quer , mot ne sona .
Quant sis esperiz repaira , Mult se plainst e mult suspira : « Hé Deus , dist il , cum granz dolurs , Cum grant damage , cum granz plurs Sunt avenu ui en Bretainne !
Perdu ad sun buen chevetainne ; Morz est li reis , li bons vassals Ki des dolurs e des granz mals A ceste terre delivree E des mains as paiens ostee .
» Quant Uther oï de sun frere , Del bon seinnur , qui finez ere , Mult fu dolenz , mult s'esmaia ; Mais Merlin issil conforta : « Uther , dist il , ne t'esmaier .
N'i ad del mort nul recovrier .
Espleite ço que tu as quis ; Combat tei a tes enemis .
La victorie demain t'atent Del rei d'Irlande e de Paschent ; Demain te combat si veintras E de Bretainne rei seras .
Li signes ki fu del dragun Nus fist significatiun De tei ki iés pruz e hardiz ; Li uns des rais , ço est uns fiz Que tu avras , de grant puissance , Ki conquerra jesqu'ultre France ; Par l'altre rai , ki ça turna E en set rais se devisa , T'est une fille demustree , Ki vers Escoce ert mariee .
Plusur bon eir de li naistrunt Qui mers e terres conquerunt .
» Quant Uther ot bien esculté Come Merlin l'ot conforté , La nuit fist ses genz reposer , E par matin les fist armer .
La cité vuleit assaillir ; Mais Ireis , quil virent venir , Pristrent lur armes , conreiz firent , E a combatre fors eissirent .
Fierement se sunt combatu Mais assez tost furent vencu .
Kar Bretun ocistrent Paschent E le rei d'Irlande ensement ; Cil ki remistrent el champ vif S'en turnerent as nés fuitif .
Uther , kis ad sewiz emprés , Les fait murir tut desconfés .
Tels i out ki s'en eschaperent , Ki en lur nés fuiant entrerent E en mer se firent enpeindre , Pur ço nes pout Uther ateindre .
Quant il ot feni sun afaire , Vers Wincestre prist sun repaire , Le mielz od lui de sun barnage .
En l'eirre encontra un message Ki il ad dit veraiement Que li reis ert mort e cument , E li evesque par grant cure Aveient fait sa sepulture Dedenz la carole as gaianz , Si cum il dist a ses serjanz E a ses baruns en sa vie .
Quant Uther out la chose oïe A Wincestre est venuz puinant , E li puples li vint devant , Plurant e criant a un cri : « Uther sire , pur Deu , merci !
Morz est cil ki nus mainteneit E ki les granz bienz nus faiseit ; Or nus maintien , pren la corune Que eritez e dreiz te dune ; E nus , bel sire , t'en preium , Ki tun prud e t'enur volum .
» Uther vit que sis pruz esteit E que mielz faire ne poeit ; Liez fu de ço que il li distrent E sempres fist ço qu'il requistrent ; La corune prist , reis devint , L'enur ama , la gent maintint .
Pur enur e pur remembrance Del dragun ki fist demustrance Que pruz esteit e reis sereit E eirs bien conqueranz avreit , Fist faire Uther d'or dous draguns Par le conseil de ses baruns .
L'un en fist devant sei porter Quant en bataille dut aler ; L'altre ad a Wincestre otreied , A l'iglise de l'evesqued .
Tuz tens puis , par ceste achaisun , Fu numez Uther Pendragon ; Pendragon cist nuns , en bretanz , Chiés est de dragun en rumanz .
Octa , ki fiz Henguist esteit , A qui li reis duné aveit Granz terres e granz mansiuns , A lui e a ses compainuns , Quant il oï que cil ert morz Ki mainteneit les granz efforz , Petit preisa le nuvel rei , Serement ne li dut ne fei ; Amis e parenz assembla , Sis cusins od lui Eosa ; Cil dui furent maistre sur tuz E cil dui erent li plus pruz .
La gent que Paschent out menee , Qui a Uther ert eschapee , Unt retenue en lur aïe ; Assez orent grant compainie .
La terre unt cil tute purprise Si cum li Humbres la devise Vers Escoce , de lunc , de lé ; Puis sunt a Everwic alé , La cité entur assaillirent E cil dedenz se defendirent Que paien nule rien ne pristrent ; Mais grant gent orent sis assistrent .
Uther vult sa cité rescure E ses amis dedenz succure ; A Everwic vint tut errant , De tutes parz sa gent mandant .
Del siege vult paiens partir , Sis est alez maneis ferir .
Aspre fu e grief la medlee , Mainte aume i ot del cors sevree .
Paien furent de grant vertu Si se sunt bien entretenu , Nes porent pru Bretun grever Ne dedenz els a force entrer ; En sus les estut resortir , E quant il s'en voldrent partir Cil del siege les parsoïrent , Ki merveillus damage en firent ; Tant les unt alé parsoant , D'ures en altres ateinnant , A un munt les vindrent menant E la nuit les parti a tant .
Danien li munz aveit nun , Alques esteit aguz en sun ; Roches i ot e granz destreiz , E environ espés coldreiz .
Bretun se sunt al munt aërs , Tant dreit a munt , tant de travers ; Le tertre unt tut en sun purpris E li paien les unt assis , Ki desuz erent en la plaine ; Entur assistrent la muntaine .
Li reis fu mult en grant effrei Que de ses humes , que de sei .
En dute fu que il fereient , Cumfaitemen guarir purreient .
Gorlois , uns cuens cornoalleis , Mult pruz , mult saives , mult corteis , Ert od lu rei , alques d'eage , Il esteit mult tenuz pur sage ; A celui unt cunseil requis E lur affaire unt sur lui mis , Kar il ne feïst cuardie Pur menbre perdre ne pur vie .
« Conseil , dist il , me demandez ; Mis conseilz est , se vus vulez , Que celeement nus armum E de cest tertre devalum ; Noz enemis alum ferir , Qui asseür quident dormir .
Nen unt poür ne n'unt dutance Que nus vers els portum mais lance ; Le matinet nus quident prendre Si nus ci les vulum attendre .
Alum a els celeement Si ferum el tas sudement !
Mar i avra ordre tenu Ne corn suné , ne cri ne heu .
Ainz que il seient esveillé En avrum nus tant detrenchié Ja cil ki nus escheperunt Cuntre nus mais ne turnerunt .
Mais primes a Deu prametum Que vers lui nus amenderum , E des pecchiez que fait avum Penitance e pardun querum , E guerpissum nos felonies Que fait avum tutes noz vies , E depreum le Salveür Qu'il nus maintienge e dunt vigur Contre cels ki en lui ne creient E qui ses cristïens guereient , Pur ço iert Deus ensemble od nus E si serum par lui rescus ; E des que Deus od nus sera , Ki est qui nus desconfira ?
» Par le conseil que cil duna , E si cum il dist e loa , Unt pramis a Deu humlement De lur vies amendement .
Dunc sunt armé , e a celé Sunt jus del tertre devalé .
Paiens troverent tuz gisanz , Tuz desarmez e tuz dormanz .
Dunc veïssiez grant tueïz E merveillus deglageïz , Ventres percier , piz enfundrer , Testes e piez e puinz voler .
Si cum li liuns orguillus , Ki de lunges est fameillus , Ocist mutuns , ocist berbiz , Ocist ainnels granz e petiz , Tut ensement Bretun faiseient , Riches e povres ocieient .
Par les champs erent endormi E puis furent si esbahi Unches ne tindrent plai d'armer Ne d'illuec ne porent turner ; E li Bretun les deglagoent Ki tuz senz armes lé truvoent ; Percent ventres , percent corailles , Traient bueles e entrailles .
Li seinnur qui la guerre esmurent , Octa e Eosa , pris furent ; A Lundres furent enveied E en chartre mis e lied .
Si alcuns del champ eschapa , La nuit obsure le salva .
Ki fuïr s'en pout si fuï , Unches ami n'i atendi ; Mais mult en i ot plus ocis Que il n'en eschapa de vifs .
Quant Uther fu d'illuec turnez , Par Northumberlande est passez , De Northumberlande en Escoce , Od grant maisniee e od grant force .
La terre ad tute avirunee Tant cum ele est e lunge e lee ; La gent , ki esteit senz justise , Ad tute atraite a sun servise .
Par tut le regne tel pais mist Unches reis ainz si grant ne fist .
Quant vers north ot fait sun afaire A Lundres dreit prist sun repaire , E li jurz de Pasche veneit Que il coruner se vuleit .
Ducs e cuntes e chastelains , Tuz les luintains e les procains , Et trestut sun altre barnage Semunst par brief e par message Que od lur femes espusees E od lur maisnees privees A Lundres seient a la feste , Kar feste vult tenir honeste .
Tuit vindrent si cum il manda E ki feme out si l'amena .
Bien fu la feste celebree , E , quant la messe fu finee , Al mangier est assis li reis Al chief de la sale , a un deis .
Li barun s'assistrent entur , Chescuns en l'ordre de s'enur .
Devant lui s'est , enmi sun vis , Li cuens de Cornoaille assis , Lez lui sist Ygerne , sa feme , Nen ot plus bele en tut le regne ; Curteise esteit e bele e sage E mult esteit de grant parage .
Li reis en ot oï parler E mult l'aveit oï loer ; Ainz que nul semblant en feïst , Veire assez ainz qu'il la veïst , L'out il cuveitee e amee , Kar merveilles esteit loee .
Mult l'ad al mangier esguardee , S'entente i ad tute turnee .
Se il mangout , se il beveit , Se il parlout , se il taiseit , Tutes eures de li pensot E en travers la regardot .
En regardant , li surrieit , E d'amur signe li faiseit .
Par ses privez la saluot E ses presens li enveot , Mult li ad ris e mult clunied E maint semblant fait d'amistied ; Ygerne issi se conteneit Qu'el n'otriout ne desdiseit .
As gas , as ris , as cenemenz E as saluz e as presenz Le senti bien li cuens e sout Que li reis sa mulier amout , Ne ja fei ne l'en portereit Se il en aise la teneit .
De la table u il sist sailli , Sa feme prist si s'en eissi ; Ses compainuns ad apelez , As chevals vint si est muntez .
Li reis li ad emprés mandé Qu'il li fait huntë e vilté Ki senz congié vait de sa cort ; Face li dreit , arriere turt .
E se il de ço se defaut , Deffie le , quel part qu'il aut , Ne se puet mais en lui fier .
Cil ne volt mie returner , De la court ala senz congié .
E li reis l'ad mult manacié , Mais li cuens a petit le tint , Ne sout pas dunc que puis l'en vint .
En Cornoaille reverti , Dous chastels aveit , cez guarni .
Sa feme mist en Tintajuel , Ki fu sun pere e sun aiuel .
Tintajuel ert bien defensables , N'esteit par nul engin pernables , De faleise est clos e de mer ; Ki sul la porte puet guarder Mar avra dute ne reguart Que huem i entre d'altre part .
Li cuens ad la Ygerne enclose , En altre liu mettre ne l'ose Que toleite ne seit e prise .
Pur ço l'ad en Tintajuel mise .
E il mena ses soldeiers E le plus de ses chevaliers A un altre chastel qu'il out , Ki le plus de sun feu gardot .
Li res sout qu'il se garnisseit E ke de lui se defendreit .
Tant pur le cunte guerreier Tant pur la cuntesse aprismer , De par tut ad sa gent mandee , L'eue de Tambre ad trespassee .
Al chastel u li cuens ert vint , Prendre le volt , mais cil se tint .
E il i ad le siege mis , Une semaine i aveit sis Qu'il ne poeit le chastel prendre Ne li cuens ne se vuleit rendre , Kar le rei d'Irlande atendeit , Ki a securs venir deveit .
Li reis haï le demurier Si li ad pris a ennuier , L'amur Ygerne le hastout Que il sur tute rien amout .
Ulfin , un suen baron privé , Ad priveement apelé : « Ulfin , dist il , conseille mei , Mis conseilz est trestut en tei .
L'amur Ygerne m'ad suspris , Tut m'ad vencu , tut m'ad conquis , Ne puis aler , ne puis venir , Ne puis veillier , ne puis dormir , Ne puis lever , ne puis culchier , Ne puis beivre , ne puis mangier , Que d'Ygerne ne me suvienge ; Mais jo ne sai cum jo la tienge .
Morz sui se tu ne me conseilles .
» « Ore oi , ço dist Ulfin , merveilles .
Le cunte avez grevé de guerre E a eissil metez sa terre , E lui cloëz en cel chastel .
Quidez que sa feme en seit bel ?
Sa feme amez , lui guerriez , Ne sai conseil cum vus l'aiez , Ne vus en sai conseil duner ; Mais faites Merlin demander , Qui de maint art est enbeüz , E il est a cest ost venuz .
S'il ne vus en set conseillier , Nuls ne vus en puet aveier .
» Li reis , par le conseil Ulfin , Fist mander e venir Merlin .
Tut li ad sun busuin mustré ; Preié l'ad e merci crié Que conseil li dunt , se il puet , Kar senz cunfort murir l'estuet Se d'Igerne sun bon ne fait ; Quierë e face que il l'ait .
Del suen li durra se il vuelt , Kar mult ad mal e mult se delt .
« Sire , dist Merlin , tu l'avras , Ja pur Ygerne ne murras .
Tut t'en ferai aveir tun buen , Ja mar m'en durras rien del tuen .
Mais Ygerne est forment guardee , En Tintajuel est enserree , Que ja nen iert par nul efforz Pris ne conquis , tant par est forz .
Bien sereit l'entree , e l'eissue , Par dous bons humes defendue .
Mais jo te mettrai bien dedenz Par nuvels medecinemenz ; Figure d'ume sai muer E l'un en l'altre tresturner , L'un faz bien a l'altre sembler E l'un faz bien a l'altre per .
Le cors le vis , la cuntenance E la parole e la semblance Que li cuens ad de Cornoaille Te ferai tut aveir senz faille .
Que te fereie jo lung cunte ?
Tel te ferai cume le cunte , E jo , ki ovec tei irai , La semblance Bretel prendrai , E Ulfin , ki od nus sera , A Jurdan tuz resemblera .
Li cuens ad ces dous forment chiers Cume ses privez cunseilliers .
Issi poez entrer el chastel E acomplir tut tun avel ; Ja n'i seras aperceüz Ne pur altre hume mescreüz .
» Li reis ad bien Merlin creü E sun conseil ad bien tenu .
A un barun priveement Livra la cure de sa gent .
Merlin fist ses enchantemenz , Vis lur mua e vestemenz ; En Tintajuel le seir entrerent .
Cil , ki cunuistre les quiderent , Les unt receüz e joïz E a joie les unt serviz .
Li reis od Ygerne se jut E Ygerne la nuit cunçut Le bon rei , le fort , le seür , Que vus oëz numer Artur .
Les genz le rei sorent bien tost Que li reis n'esteit mie en l'ost ; N'i out barun que il cremissent Ne pur ki rien faire vulsissent .
Pur le demurer qu'il duterent , Lur armes pristrent si s'armerent ; Senz faire eschele e senz conrei Al chastel vindrent a desrei , De tutes pars l'unt assailli .
E li cuens fort se defendi , Mais al defendre fu ocis E li chastels fu sempres pris .
Alquant ki d'illuec eschaperent A Tintajuel nuncier alerent Cument lur est mesavenu De lur seinur , qu'il unt perdu .
As nuveles que cil diseient Ki del cunte la mort plaineient , Leva li reis , avant sailli : « Taisiez , dist il , n'est mie issi .
Tuz sui vifs e sains , Deu merci , Si cum vus poeiz veer ci .
Ceste nuvele n'est pas veire ; Ne tut creire ne tut mescreire .
Mais jo vus dirrai bien pur quei Ma gent est en dute de mei .
Del chastel senz congié turnai Si que a hume ne parlai .
Ne dis mie que fors eississe Ne ke jo ça a vus venisse , Kar de traïsun me cremeie .
Mais ore criement qu'ocis seie Pur ço que il ne m'unt veü Puis que li reis al chastel fu .
De mes humes ki ocis sunt E del chastel que perdu unt Nus puet turner a grant ennui .
Mais bien restait que jo vifs sui .
Cuntre le rei la fors iestrai , Pais querrai si m'acorderai Ainz que il cest chastel assiee E ainz que nuals nus eschiee ; Kar se il çaenz nus susprent Nus plaiderum puis plus vilment .
» Ygerne ad cel cunseil loé , Ki tuz tens ot le rei duté , E li reis l'ad dunc embraciee Si l'ad al departir baisee .
A tant est del chastel eissuz , Ses desirriers out tuz eüz .
Quant fors furent en lur chemin Li reis e Ulfin e Merlin , Tels fu chescun cum estre dut E chescuns sa furme reçut .
A l'ost vindrent delivrement .
Saveir vuleit li reis cument Li chastels fu si tost conquis E se li cuens esteit ocis .
Assez fu ki li ad cunté E d'un e d'el la verité .
Del cunte li pesa , ce dist , Ki ert ocis , pas nel volsist .
Mult le plainst , mult le regreta , A ses baruns s'en coruça ; Semblant fist que mult l'en pesast , Mais poi i out qui ço quidast .
A Tintajuel est returnez , Cels del chastel ad apelez ; Dist lur ad : pur quei se defendent , Morz est li cuens , le chastel rendent ; Ne püent aveir nul succurs De la cuntree ne d'aillurs .
Cil sourent que li reis dist veir , Ne de rescusse n'unt espeir .
Les portes del chastel ovrirent , La fortelesce li rendirent .
Li reis ot mult Ygerne amee , Senz ensuine l'ad espusee .
La nuit ot un fiz cunceü E al terme ad un fiz eü , Artur ot nun ; de sa bunté Ad grant parole puis esté .
Emprés Artur fu Anna nee , Une fille , que fu dunee A un barun pruz e curteis , Loth aveit nun , de Loeneis .
Uther regna bien lungement , Sains e salfs e paisiblement .
Puis empeira de sa vigur Si chaï en une langur ; De grant enfermeté langui , Lungement jut , mult afebli .
Sergant ki a Lundres esteient , Ki la chartre guarder deveient , De la lunge garde ennuied E de pramesses adulcied , Octa fiz Henguist delivrerent E de la chartre le jeterent , E Eosa , sun compainun ; Que par pramesse , que par dun , La garde des prisuns guerpirent E od les prisuns s'en fuïrent .
Quant cil furent en lur cuntrees , E lur genz rourent assemblees , Assez unt Uther manacié E grant navie unt purchacié ; Od granz turbes de chevaliers E od serganz e od archiers Sunt en Escoce trespassé , Le païs unt ars e guasté .
Uther , ki malade giseit , E ki aider ne se poeit , Pur sa terre e pur lui defendre Livra sur tuz a Loth , sun gendre , La cure de ses oz guier E des chevaliers soldeier , A cels dist qu'a lui entendissent E ço qu'il lur dirreit feïssent , Pur ço que curteis ert e larges E assez pruz e assez sages .
Octa les Bretuns guerreia , Mult out grant gent , mult s'orguilla .
Tant pur la feblece del rei , Tant pur venger sun pere e sei , Bretainne mist en grant effrei , Ne volt duner trive ne fei .
E Loth l'ad suvent encuntré , E suvent l'ad desbaraté ; Mainte fiee l'ad vencu , Mainte fïee i rad perdu , Kar custume est de tel ovrainne Que tels i pert que puis guaaine .
Puet cel estre Loth le venquist E del païs fors le meïst , Mais li Bretun s'entr'orguillierent E ses sumunses desdeinerent , Pur ço k'altresi franc esteient E altretant e plus aveient .
Issi dura la guerre e crut Tant que li reis s'en aperçut , E cil del païs dit li unt Que si barun feinnant s'en vunt .
Oiez d'ume de grant fierté !
Ne laissa pas pur s'enferté ; Ne volt mais , ço dist , remaneir , Ses baruns vult en l'ost veeir .
Porter se fist cumë en biere A chevals , en une litiere .
Or verra , ço dist , kil sivra E si verra ki remaindra .
Cels fist mander e fist sumundre Ki ne deinnoent ainz respundre Ne Loth , ne sun comandement , E cil vindrent delivrement .
A Verolam vint li reis dreit , Ki a cel tens cité esteit ; Saint Alban i fu martiriez , Mais puis fu li lieus eissilliez E la cité tute destrute .
La out Octa sa gent conduite E dedenz la cité l'out mise ; E li reis l'ad defors assise .
Engiengs fist faire as murs fruissier , Mais fort furent , nes pout blecier .
Octa e li suen s'esbaudirent , Ki des engienz se defendirent .
A un matin la porte ovrirent E a combatre fors eissirent .
Desdein lur semblout e vil chose Que porte i fust pur le rei close , Qui en biere les guerreiout E en bataille en biere alout , Mais lur orguil , ço crei , lur nut , E cil venqui ki veintre dut ; Vencu fu e ocis Octa E sis buens cusins Eosa .
Plusur ki s'en sunt eschapé Sunt vers Escoce trespassé , Lur seinnur firent de Colgrin , Ami Octa e sun cusin .
Pur la victorie e pur l'enor Que Deu duna al rei cel jur , Est il de joie suz sailliz , Cume s'il fust sains e guariz ; Forment se prist a esforcier Pur ses baruns esleecier .
Quant dreciez se fu en estant , A ses humes dist en riant : « Mielz vuil jo en biere gesir E en lunge enferté languir , Que estre sain e en vertu E estre a desonur vencu .
Mult valt mielz murir a enur Que lunges vivre a desonur .
Saisne m'unt tenu en despit Pur ço que jo gis en mun lit ; Assez se sunt de moi gabé , E demi mort m'unt apelé ; Mais or ad , ço nus est avis , Li demi morz vencu les vifs .
Alum soëntre cels ki fuient , Ki mun fieu e les voz destruient .
» Quant li reis out un poi esté , E a ses homes out parlé , Suëntre les fuitis alast , Ja pur s'enferté nel laissast , Mais li barun li unt ruvé Que il sujurt en la cité Tant que Deus del mal le reliet ; Kar mult criement qu'il li en griet .
Issi remist qu'il nes soï , Malades jut , l'ost departi ; Sa gent en ad tute enveiee Fors sul sa privee maisnee .
Li Saisne , qui furent chacied , Quant il se furent ralïed , Ço penserent , si orent tort , Que se le rei aveient mort N'i avreit eir ki lur nuisist Ne ki la terre lur tolist .
Murdrir le vulent par puisun , Par venim u par traïsun , Kar en lur armes ne se fient Tant , que par lur armes l'ocient .
Humes unt eslit malfaisanz , Ne vus sai dire quels ne quanz ; Deniers e terres lur pramistrent , A la curt le rei les tramistrent Vestuz en povre vesteüre , Pur espier en quel mesure Purreient al rei avenir , E si jal purreient murdrir .
Cil se mistrent en tapinage , Ki parler sorent maint langage ; A la curt le rei s'aprismerent E de la curt l'estre espierent .
Ne porent pas tant espier Qu'al rei peüssent atochier , Mais tant unt alé e venu Qu'il unt oï , qu'il unt veü Que li reis eue freide usout , Nul altre beivre ne gustout , Kar l'eue esteit a sun mal seine .
Tuz tens beveit d'une funtaine Ki juste la sale surdeit , Nule altre tant ne li plaiseit .
Cil ki la mort le rei quereient E ki ocire le vuleient , Quant virent qu'il n'i avendreient Ne par arme ne l'ocireient La funtaine unt envenimee , Puis sunt fuï de la cuntree Que il n'i fussent entercied .
Atendu unt e oreillied Quant e cument li reis murreit , Kar a brief terme finereit .
Quant li reis volt beivre e il but , Entuschiez fu , murir l'estut ; De l'eue but , emprés enfla , Teinst e nerci , sempres fina .
E tuit cil ki de l'eue burent Emprés la mort le rei , mururent , Tant ke la chose fu seüe E la malice aperceüe .
Dunc fu la cumune assemblee E la funtaine unt estupee ; Tant i unt de terre porté , Un muncel unt desus levé .
Quant Uther li reis fu finez , A Estanhanges fu portez , Illuec dedenz fu enterrez Juste sun frere , lez a lez .
Li evesque s'entremanderent E li barun s'entr'assemblerent ; Artur , le fiz Uther , manderent , A Cilcestre le corunerent .
Juvencels esteit de quinze anz , De sun eage fors e granz .
Les thecches Artur vus dirrai , Neient ne vus en mentirai ; Chevaliers fu mult vertuus , Mult fu preisanz , mult glorius ; Cuntre orguillus fu orguillus E cuntre humles dulz e pitus ; Forz e hardiz e conqueranz , Large dunere e despendanz ; E se busuinnus le requist , S'aidier li pout , ne l'escundist .
Mult ama preis , mult ama gloire , Mult volt ses faiz mettre en memoire , Servir se fist curteisement Si ce cuntint mult noblement .
Tant cum il vesqui e regna Tuz altres princes surmunta De curteisie e de noblesce E de vertu e de largesce .
Quant Artur fu reis nuvelment , De sun gré fist un serement Que ja Saisne pais ne avrunt Tant cum el regne od li serunt ; Sun uncle e sun pere unt ocis E trublé unt tut le païs .
Sa gent sumunt , soldeiers quist , Mult lur duna , mult lur pramist , Tant manda gent e tant erra Que Everwic ultrepassa .
Colgrim , ki , puis la mort Octa , Maintint les Saisnes e guia , Escoz e Pis out en s'aïe E des Saisnes grant compainie .
Encuntre Artur s'ala combatre E sun orguil vuleit abatre .
Dejuste l'eue de Duglas S'entrevindrent a un trespas ; Mult en i chaï d'ambes parz Od lances , od quarrels , od darz , Mais vencu fu a la parfin Si s'en ala fuant Colgrim .
Artur , ki l'ala parsoant , En Everwic le vint chaçant ; Colgrim en la cité se mist E Artur envirum l'assist .
Baldulf freres Colgrim esteit , Ki sur la marine attendeit Le rei d'Alemaine Cheldric ; Quant il oï qu'a Everwic Ot Artur sun frere asegied E que del champ l'aveit chacied , Mult fu dolenz , mult ot grant dol , Ovec sun frere fust , sun vuel .
L'atente de Cheldric laisça , A cinc lieues de l'ost ala , Si s'enbuscha en un boschiage .
Que des humes de sun linage , Que d'estranges qu'il ot menez , Out ovec lui sis mil armez .
Par nuit vuleit l'ost esturmir E del siege faire partir , Mais alcuns quis vit esbuschier Le curut al rei acuintier .
Artur sot de Baldulf l'aguait ; A un cunseil ad Cador trait , Ki esteit cuens de Cornoaille , Ki pur murir ne feïst faille .
Livra li sis cenz chevaliers E de la gelde treis milliers Sis enveiad celeement Sur Baldulf en l'enbuschement .
Unches li Saisne mot ne sorent Ne cri ne noise oï n'en orent Dessi que Cador s'escria , Ke de ferir ne se targa .
Plus en ocist de la meitied , Ja n'en laissast aler un pied Se la nuit obscure ne fust E se li bois ne li neüst .
Baldulf s'en tresturna fuiant , De buissun en buissun muçant ; Perdu ot de sa compainie Le mielz , e la grainur partie ; Ne se sout coment cunseillier Qu'a sun frere peüst aider , Mult volentiers od lui parlast Se il peüst e il osast ; Al siege ala cume juglere Si feinst que il esteit harpere ; Il aveit apris a chanter E lais e notes a harper .
Pur aler parler a sun frere Se fist par mi la barbe rere E le chief par mi ensement E un des gernuns sulement , Bien sembla lecheür u fol .
Une harpe prist a sun col .
Pose s'est issi contenuz Que de nul ne fu mescreüz .
Tant ala sus e jus harpant Qu'a la cité s'aprismat tant Que cil del mur l'unt entercied Si l'unt a cordes sus sachied .
Ja erent al desesperer E de fuïr e d'eschaper , Quant la nuvele vint as très Que venuz ert , od sis cenz nés Cheldric en Escoce , a un port , E al siege veneit a fort : Mais il quidout , e bien diseit , Que ja Artur ne l'atendreit .
Nu fist il , pas ne l'atendi , Kar ce li distrent si ami Que Cheldric neient n'atendist Ne a lui ne se combatist , Gent aveit merveilluse e fere .
A Lundres se traïst arrere , E si Cheldric la le soeit , Plus asseür se combatreit , Kar ses comunes mandereit E sa gent chescun jur crestreit .
Artur ad ses baruns creüz ; A Lundres est od els venuz .
Dunc veïssiez terre meslee , Chastels guarnir , gent effree .
Artur de ço se conseilla Que pur Hoel enveiera , Sun nevu , fiz de sa sorur , Rei de Bretainne la menur ; La sunt si parent , si cusin , E la meillur gent de sun lin .
A Hoel ad ses briefs tramis , E par message l'ad requis .
Manda li , s'il ne li aiue , Tute ad sa terre en fin perdue ; Mult iert grant hunte a sun linage S'il pert issi sun heritage .
Hoel oï la grant busuinne , Ne quist achaisun ne essuinne , E si baron e si parent S'apareillerent ignelment ; Lur nefs unt tost apareillees , D'umes e d'armes bien chargees .
Duze mil orent chevaliers Estre serjanz e estre archiers ; Bon oré orent , mer passerent , Al port de Hamtune ariverent .
Artur a joie les reçut E a enur , si cum il dut .
Ne firent nul demurement Ne plai de lunc acuintement ; Li reis ad ses geldes mandees E ses maisnees assemblees ; Senz noise e senz lunge parole Alerent ensemble a Nichole Que li fel Cheldric ot assise , Mais ne l'aveit mie encor prise .
Artur fist ses humes armer ; Senz corn e sanz graille suner , Trestut despurveüement , Cururent sur l'adverse gent .
Unches si faite occisiun Ne si laide destructiun Ne tel besil ne tel dolur Ne fu de Seisnes en un jur .
Gettent armes , laissent chevals , Fuient par munz , fuient par vals , Par les eues vunt trebuchant E mult espessement neiant .
Bretun , quis enchacent as dos , Ne lur laissent aveir repos ; Des espees dunent granz cops Es cors e es chiés e es cols .
Dessi al bois de Colidon S'en alerent fuiant Saisson , De tutes pars sunt al bois trait Si unt del bois lur recet fait ; E Bretun unt le bois guardé , Tut entur l'unt aviruné .
Artur duta qu'il s'en fuïssent E que par nuit del bois eississent ; D'une part fist le bois trenchier E bien espessement plaissier , Arbre sur arbre traverser , E trunc sur trunc fist encroer .
De l'altre part se herberja , Puis n'en eissi nuls ne entra .
Cil del bois forment s'esmaierent , Ki ne burent ne ne mangerent .
N'i out tant fort , ne tant savant , Ne tant riche , ne tant manant , Ki la eüst od sei porté Ne pain ne vin , ne char ne blé ; N'i eurent que treis jurs esté Quant de faim furent tuit maté .
Quant virent que de faim mureient , E que par force n'en ireient , Cunseil pristrent que plai fereient , Lur robe e lur armes larreient , Lur nés sulement retendreient E al rei ostages durreient Que tuz tens mais pais li tendreient , E treü par an li rendreient , Se vis les en laissot aler E senz armes lur nés mener .
Artur ad cel plai graanté , Cungied lur ad d'aler duné ; Ostages retint remananz De tenir li ses cuvenanz , Lur nés lur ad tutes rendues E lur armes ad retenues .
E cil se sunt mis a la mer Senz robe e senz armes porter .
Luing erent a une veüe , La terre aveient deperdue , Ne sai quel cunseil il truverent , Ne ki cil furent quil dunerent , Mais returné unt lur navie Entre Engletere e Normendie ; Tant unt nagied , tant unt siglé , En Dertremue sunt entré ; A Toteneis vindrent a port .
Es vus puple destruit e mort !
Fors de lur nés a terre eissirent , Par tut le païs s'espandirent , Armes quistrent e robes pristrent , Maisuns arstrent , humes ocistrent , Le païs unt tut traversé , E pris tut quanqu'il unt truvé ; As vilains lur armes toleient , De meïsmes les ocieient .
Devenesire e Sumersete E grant partie de Dorsete Unt eissillé e mis en guast , N'i truverent kis desturbast ; Li barun ki alques poeient En Escoce od le rei esteient .
Tant par champaines , tant par veies , Robes portant e menant preies , Dessi a Bade Saissun vindrent , Mais cil ki enz furent se tindrent .
Artur , ki en Escoce esteit , E cels d'Escoce destrueit Pur ço qu'il l'orent guereied E a Cheldric orent aidied , Quant il sout que paien faiseient , Ki a Bade siege teneient , Ses ostages fist sempres pendre ; Nes vout guarder , ne plus atendre .
Hoel de Bretainne guerpi , Dunt il se tint a mal bailli , Gesant en Aclud la cité , Ne sai de quel enfermeté .
Od tant de gent cumë il out Vint a Bade , cum il ainz pout , Le siege vuleit departir E ses humes dedenz guarir .
Juste un bois , en unes granz plaines , Fist Artur armer ses compaines .
Sa gent parti e ordena E il meïsmes se rarma .
Ses chauces de fer out chauciees , Beles e bien aparailliees , Halberc out buen e bel vestu , Tel ki de tel rei dignes fu ; Chaliburne out ceinte , s'espee , Qui bien fu lunge e bien fu lee ; En l'isle d'Avalun fu faite , Ki la tient nue mult se haite .
Helme ot en sun chief cler luisant , D'or fu tut li nasels devant E d'or li cercles envirun ; Desus ot purtrait un dragun ; El helme ot mainte piere clere , Il ot esté Uther , sun pere .
Sur un cheval munta mult bel E fort e curant e isnel , Pridwen , sun escu , a sun col .
Ne sembla pas cuart ne fol .
Dedenz l'escu fu par maistrie De ma dame sainte Marie Purtraite e peinte la semblance , Pur enur e pur remembrance .
Lance ot redde , Run aveit nun , Acerez fu li fer en sun , Alques fu luncs e alques leez , Mult ert en busuine dutez .
Quant Artur ot sa gent armee E sa bataille cunree , Le petit pas les fist errer ; Ne volt laisser un desreer Dessi qu'il vindrent al ferir .
Mais cil nes pourent sustenir ; A un munt ki pruef ert turnerent E ki ainz ainz en sum munterent ; Illuec se sunt cuntretenu E forment se sunt defendu , Cume s'il fussent clos de mur .
Mais poi i furent asseür , Kar Artur la les envaï , Ki lur veisineté haï .
Cuntremunt les ala soant E ses humes amonestant : « Veez ci , dist il , devant vus , Les desleiez , les orguillus Ki vos parenz e voz cusins E voz amis e voz veisins Unt tuz destruiz e eissilliez E vus meïsmes damagiez .
Vengiez vos amis , vos parenz , Vengiez les granz destruiemenz , Vengez les pertes , les travailz , Que cil vus unt tantes feiz faiz .
Je vengerai les felunies E vengerai les feimenties , E vengerai mes anceisurs E lur peines e lur dolurs , E vengerai la revenue Que il unt fait a Dertremue .
Si entr'els nus poüm enbatre E de cel tertre aval abatre , Ja cuntre nus n'aresterunt Ne defense vers nus n'avrunt .
» A cez paroles Artur puinst , A la peitrine l'escu juinst ; Ne sai quel des Saisnes ateinst Jus a la terre mort l'empeinst ; Avant s'en passe si s'escrie : « Deus aïe , sainte Marie !
» « Miens est , dist il , li premiers cous , A cestui ai sun luier sous .
» Dunc veïssiez Bretuns aidier , Saisnes abatre e derochier ; De tutes pars les avirunent , Lancent e butent e cops dunent .
Artur fu mult de grant aspresce , De grant vigur , de grant prüesce .
L'escu levé , l'espee traite , Ad cuntremunt sa veie faite ; La presse ad tute derumpue , Destre e senestre mult en tue .
Quatre cenz il suls en ocist , Plus que tute sa gent ne fist .
Faire lur faiseit male fin ; Mort fu Baldulf , morz fu Colgrin , E Cheldric s'en ala fuiant , Il e altre , par un pendant ; As nés voleient revertir E enz entrer e els guarir .
Artur oï qu'il s'en fuieient E que as nés turner vuleient .
Cador de Cornoaille ad pris , Emprés les fuanz l'ad tramis , Od lui dis mile chevaliers Des meillurs e des plus legiers .
Artur vers Escoce turna , Kar un més vint ki li nunça Que cil d'Escoce ourent assis Hoel , pur poi ne l'ourent pris .
Cheldric fuieit vers la navie , Mais Cador fu de grant veisdie : Par une veie qu'il saveit D'aler a Toteneis plus dreit Cheldric e sa gent devanci ; As nés vint , d'umes les guarni .
Vilains i mist e païsanz , Puis ala cuntre les fuianz ; Dui e dui , trei e trei fueient , Si cum il mielz fuïr poeient ; Pur aler plus legierement , E pur fuïr delivrement Aveient lur armes getees ; Ne portouent que lur espees .
De venir as nés se hastoent , Kar par les nés guarir quidoent .
A trespasser l'eue de Teigne , Lur vint Cador , criant s'enseinne ; Es vus Saisnes tuz esbaïz E sus e jus tuz departiz !
Al munt poier de Teignewic Fu ateint e ocis Cheldric ; Li altre , si cum il veneient , A gleive e a dolur mureient .
Cil ki eschaper s'en poeient De tutes parz as nés fueient , E cil des nés les saietoent , E en la mer les trebuchoent .
Tels i aveit ki se rendeient , Tels i aveit ki s'ocieient .
Par boscages e par muntaines Se muçoent a granz compainnes ; Tant se mucierent , tant i furent Que de faim e de sei mururent .
Quant Cador ot fait cele ocise , E la terre out tute en pais mise , Soëntre Artur s'achemina , Des qu'en Escoce ne fina .
Artur ad truvé en Aclud , Sun nevu aveit succurud ; Tut l'aveit sain e salf truvé , Guariz esteit de s'enferté .
Escot del siege se partirent Quant la venue Artur oïrent ; En Mureïf luin s'en fuïrent , Dedenz la cité se guarnirent ; La quiderent Artur atendre E la se quiderent defendre .
Artur sout qu'il se rasembloent E cuntre lui se ralioent ; Jesqu'a Mureïf les soï , Mais il s'en sunt avant fuï .
En l'estanc de Lumonoï Sunt par les isles departi .
En l'estanc ad seissante illels E grant repaire i ad d'oisels .
En chescun ille ad un rochier , Illuec suelent aigle nigier , Faire lur niz e tenir aire ; E , si cume j'oï retraire , Quant males genz venir soleient Ki Escoce guaster deveient , Tuit li aigle s'entr'assembloent , Combateient sei e criouent ; Un jur u dous u treis u quatre Les veïssiez entrecombatre ; Ço ert significatiun Encuntre grant destructiun .
Li lacs esteit granz e parfunz , Kar , des valees e des munz , Seissante eues dedenz chaeient E illuec tutes remaneient , Fors une , ki en mer descent Par une eissue sulement .
Escot en l'eue s'enbatirent , Par les illes se departirent .
E Artur enpruef se hasta , Batels , chalanz , nés aüna , Tant les assailli e guarda , Tant les destrainst e afama , A vinz , a cenz e a milliers , Chaeient morz par les graviers .
Gillomarus , uns reis ireis , Ki vint aidier as Escoteis , Assez pruef d'Artur arriva ; E Artur cuntre lui ala , Al rei ireis se combati , Mult legerement le venqui ; Lui e sa gent en fist fuïr E en Irlande revertir , Puis est a l'estanc repairiez U il out les Escoz laissiez .
Es vus evesques e abbez , Muines e altres ordenez , Cors sainz e reliques portant , Pur les Escoz merci querant .
Res vus lé dames des cuntrees , Tutes nu piez , eschevelees , Lur vesteüres decirees E lur chieres esgratinees , En lur braz lur enfanz petiz ; Od pluremenz e od granz criz As piez Artur tuit s'umilient , Plurent e braient , merci crient : « Sire , merci !
ce dient tuit ; Pur quei as cest païs destruit ?
Aies merci des entrepris Que tu , sire , de faim ocis .
Se tu nen as merci des peres , Veies ces enfanz e ces meres , Veies lur fiz , veies lur filles , Veies lur genz que tu eissilles !
Les peres rend as petiz fiz , E as dames rend lur mariz ; Rend a ces dames lur seinnurs E les freres rend as sururs !
Assez avum espeneï Que li Saissun passent par ci ; N'est giens par nostre volenté Qu'il unt par cest païs passé .
Ço peise nus que par ci passent ; Mult nus damagent , mult nus lassent .
Si nus les avum herbergiez , Tant nus unt il plus damagiez , Noz chatels unt pris e mangiez E en lur terres enveiez .
N'avium ki nus defendist Ne ki cuntr'els nus guarantist .
E si nus les avum serviz , Nus le feïmes a enviz .
La force ert lur , nus suffriun , Ki nul succurs n'atendium .
Li Saissun esteient paien E nus erium crestïen , De tant nus unt il plus grevez E plus laidement demenez .
Mal nus unt fait , tu nus faiz pis ; Ço ne t'iert mie enur ne pris , D'ocire cels ki merci querent , Ki par ces roches de faim muerent .
Vencu nus as , mais lai nus vivre ; Quel part que seit , terre nus livre !
Fai nus , se vuels , vivre en servage , E nus e tut nostre lignage ; Aies merci des crestïens Nus tenum la lei que tu tiens .
Crestïenté iert abaissiede Se ceste terre est eisselede , E ja en est peri le plus .
» Artur fu mult buens el desus ; De cel chaitif pople ot pitié E des cors sainz e del clergié ; Vie e membre lur parduna , Lur humages prist sis laissa .
Hoel ad le lac esguardé , E a sa gent en ad parlé ; Merveilla sei de la grandur , De la laise e de la lungur ; De tanz isles s'esmerveilla , E des roches dunt tant i a , De tanz aigles e de tanz niz E de lur noise e de lur criz ; Tut ad a merveille tenu Quanque il ad illuec veü .
« Hoel , ço dist Artur , bels niés , De cest estanc merveilliez t'iés .
Assez plus te merveilleras D'un altre estanc que tu verras Pruef de cest , en ceste cuntree .
La place dedenz est quarree , Vint piez de lunc , vint piez de lé E cinc piez de parfundeté .
As angles de quatre cornieres Ad peissuns de quatre manieres ; Ja cil ki en l'un angle sunt En l'altre angle ne passerunt , E si n'i ad nule devise Ne defense de nule guise Que l'on i puisse aparceveir N'a main sentir n'od oil veeir ; Jo ne sai se huem l'enginna U nature l'apareilla .
D'un altre estanc te redirai Dunt jo merveiller te ferai : Juste Saverne , en Guales , siet ; Quant li flos munte , dedenz chiet ; Mais ja mer tant ne muntera Ne floz dedenz tant ne charra Que ja seit al flot muntant pleins .
U floz munt plus u floz munt meins , Ja al flo ne surundera Ne ses rives ne cuvera .
Mais , quant la mer entur retrait , E floz ariere s'en revait , Dunc verrïez l'eue lever , Rives cuvrir e surunder , Od granz turbes en halt voler E chans muillier e aruser .
Se hume i ad del païs né Ki l'aut veeir , le vis turné , L'eue sempres volet en halt E sur ses dras e sur lui salt ; Ja ne serra de cel poeir Que ne l'estuece jus chaeir ; Maint en ad issi trebuchied E maint en ad issi neied .
Si huem i vait le dos avant , Lé taluns turnez reculant , Desur la rive puet ester E tant cum il vult demurer , Ja par l'eue n'iert adesez Ne atuchiez ne arusez .
» « Grant est , dist Hoel , la merveille , E merveillus ki l'apareille .
» Dunc fist Artur ses cors corner , Grailles e busines suner ; Ço fu signes de returner .
A sa gent fist cungié duner De repairer a lur maisuns Ne mais a ses privez baruns .
Cil s'en turnerent tuit joiant , D'Artur lur rei grant plai faisant ; Unches , ço dient en Bretaine , N'out mais si vaillant chevetaine .
Artur a Everwic turna ; Jesqu'al Noel i sujurna .
Le jur de la Nativité Ad illuec a la feste esté .
La cité vit mult apovrie , E empeiriee e afeblie ; Mult vit iglises desertees , Maisuns chaeites e guastees .
Piram , un sage chapelein , Ki ne l'out pas servi en vain , Fist de l'arcevesquied saisir Pur les iglises maintenir E pur les mustiers restorer Que paien orent fait guaster .
Pais fist li reis par tut crier E les vilains fist laburer ; Les frans humes deseritez Ad de tut sun regne mandez ; Lur eritez lur ad rendues , Feus dunez e rentes creües .
Treis freres de mult grant parage I aveit , de real lignage , Loth , Agusel , e Urïen , Enparenté esteient bien .
Lur anceisurs orent tenu , E il emprés , tant cum pais fu , La terre des le Humbre en north Par dreit , senz faire a hume tort .
Artur lur ad lur feus renduz E lur eritages creüz ; A Urïen , el premier chief , Rendi Mureïf senz relief E senz luer qu'il en eüst , Si li ruva que reis en fust ; Reis esteit clamez a cel tens Cil ki sire ert de Mureifens .
Escoce ad Angusel dunee , E il l'aveit en feu clamee .
A Loth , ki aveit sa serur E tenue l'aveit maint jur , Rendi li reis tut Loeneis E duna autres feus en creis .
Encor esteit Walwein , sis fiz , Jofnes damoisels e petiz .
Quant Artur out sa terre assise E par tut out bone justise , E tut sun regne out restoré En l'ancïene digneté , Genuevre prist , sin fist reïne , Une cuinte e noble meschine ; Bele esteit e curteise e gente , E as nobles Romains parente ; Cador la nurri richement En Cornoaille lungement , Cume sa cusine prochainne ; E sa mere resteit romaine .
Mult fu de grant afaitement E de noble cuntienement , Mult fu large e buene parliere , Artur l'ama mult e tint chiere ; Mais entr'els dous n'orent nul eir Ne ne porent emfant aveir .
Artur , quant iver fu passez E od le chaut revint estez , E mer fu bele a navïer , Fist sun navie apareiller .
En Irlande , ço dist , ireit E tute Irlande cunquerreit .
Ne fist mie Artur lunge atente , Mander fist sa meillur juvente E cels ki mielz sourent de guerre , Riches e povres de sa terre .
Quant passé furent en Irlande , Par la terre pristrent viande ; Vaches pristrent e pristrent bués , E ço que a mangier out ués .
Gillomar , li reis de la terre , Sout que Artur ert alez querre ; Sout les noises , sout les nuveles , Sout les plaintes , sout les quereles Que faiseient la vilainaille Ki perdue orent lur almaille .
Combatre s'ala cuntre Artur , Mais nel fist mie a buen eür Kar si hume furent trop nu ; N'orent halberc , n'urent escu , Ne saietes ne cunuisseient Ne od arc traire ne saveient .
E li Bretun , ki arcs aveient , Espessement a els traeient ; N'osoent les oilz descuvrir Ne ne saveient u tapir .
Mult les veïssiez guandillier E l'un endreit l'autre mucier , Turner es bois e es buissuns E es villes e es maisuns , De lur vies querant respit .
Vencu furent e descunfit .
Li reis vout en un bois guenchir , Mais atainz fu , ne pout guandir ; Artur l'en chaça tant e quist Qu'il le cunsut e qu'il le prist ; Mais cil fist a Artur humage Si prist de lui sun heritage ; A remanant duna ostage De rendre par an treüage .
Quant Artur out cunquis Irlande , Trespassez est jesqu'en Islande ; La terre prist tute e cunquist E a sei tute la suzmist ; Par tut volt aver seinnurie .
Gonvais , ki ert reis d'Orchenie , E Doldani , reis de Godlande , E Rummaret de Wenelande Orent tost la nuvele oïe , E chescuns i aveit s'espie , Que Artur sur els passereit E tuz les isles destruereit .
N'aveit suz ciel d'armes sun per , Ne ki tel gent peüst mener .
Pur poür que sur els n'alast Ne que lur terres ne guastast , Senz esforcement , de lur gré , Sunt en Islande a lui alé .
De lur aveirs tant li porterent , Tant pramistrent e tant dunerent , Pais firent , si hume devindrent , Lur eritages de lui tindrent .
Treü unt pramis e numé , Ostage en ad chescuns duné ; Par tant sunt tuit en pais remés , E Artur est venuz es nés ; En Engleterre est revenuz E a grant joie receüz .
Duze anz puis cel repairement Regna Artur paisiblement , Ne nuls guerreier ne l'osa Ne il altre ne guereia .
Par sei , senz altre enseinement , Emprist si grant afaitement E se cuntint tant noblement , Tant bel e tant curteisement , N'esteit parole de curt d'ume , Neis de l'empereür de Rome .
N'oeit parler de chevalier Ki alques feïst a preisier , Ki de sa maisnee ne fust , Pur ço qu'il aveir le peüst ; Si pur aveir servir vulsist , Ja pur aveir ne s'en partist .
Pur les nobles baruns qu'il out , Dunt chescuns mieldre estre quidout , Chescuns se teneit al meillur , Ne nuls n'en saveit le peiur , Fist Artur la Roünde Table Dunt Bretun dient mainte fable .
Illuec seeient li vassal Tuit chevalment e tuit egal ; A la table egalment seeient E egalment servi esteient ; Nul d'els ne se poeit vanter Qu'il seïst plus halt de sun per , Tuit esteient assis meain , Ne n'i aveit nul de forain .
N'esteit pas tenuz pur curteis Escot ne Bretun ne Franceis , Normant , Angevin ne Flamenc Ne Burguinun ne Loherenc , De ki que il tenist sun feu , Des occident jesqu'a Muntgeu , Ki a la curt Artur n'alout E ki od lui ne sujurnout , E ki n'en aveit vesteüre E cunuissance e armeüre A la guise que cil teneient Ki a la curt Artur serveient .
De plusurs terres i veneient Cil ki pris e enur quereient , Tant pur oïr ses curteisies , Tant pur veeir ses mananties , Tant pur cunuistre ses baruns , Tant pur aveir ses riches duns .
De povres humes ert amez E des riches mult enurez .
Li rei estrange l'envioent Kar mult cremeient e dutoent Que tut le munde cunquesist E lur digneté lur tolist .
Que pur amur de sa largesce , Que pur poür de sa prüesce , En cele grant pais ke jo di , Ne sai si vus l'avez oï , Furent les merveilles pruvees E les aventures truvees Ki d'Artur sunt tant recuntees Ke a fable sunt aturnees .
Ne tut mençunge , ne tut veir , Tut folie ne tut saveir .
Tant unt li cunteür cunté E li fableür tant flablé Pur lur cuntes enbeleter , Que tut unt fait fable sembler .
Par la bunté de sun curage E par le los de sun barnage E par la grant chevalerie Qu'il out afaitee e nurrie , Dist Artur que mer passereit E tute France conquerreit ; Mais primes en Norwege ireit , Loth sun sururge rei fereit .
Sichelins , li reis , morz esteit , Ki fiz ne fille nen aveit ; A sun muriant out rové E rové l'out en sa santé Que Loth de Norwege reis fust , Sun feu e sun realme eüst ; Sis niés esteit , n'aveit altre eir , Loth deveit tut par dreit aveir .
Quant Sichelin l'out establi E il quida que fust issi , Li Norreis tindrent a folie E sun comant e s'establie ; Quant il virent le rei finé , Le regne unt tut a Loth veé ; Ne voldrent estrange hume attraire Ne d'estrange hume seinnur faire ; Ainz sereient tuit viel chanu Qu'il l'eüssent decuneü ; A cels d'altre terre durreit Ço qu'il a els duner devreit ; Rei ferunt d'un de lur nurriz Ki amera els e lur fiz ; Issi unt , par ceste achaisun , Riculf fait rei , un lur barun .
Quant Loth vit que sun dreit perdreit Se par force nel cunquereit , Artur sun seinnur ad requis , E Artur li ad bien pramis Que tut le regne li rendra E ke Riculf mal le bailla .
Grant navie e grant gent manda , Dedenz Norwege a force entra ; Mult ad destrutes les cuntrees , Villes arses , maisuns robees .
Riculf ne volt mie fuïr Ne le païs ne volt guerpir ; D'Artur defendre se quida , La gent de Norweige aüna , Mais poi out gent e poi amis , Vencu fu Riculf e ocis ; Des altres i out ocis tant Mult i out poi del remanant .
Quant Norwege fu delivree , A Loth l'ad tute Artur dunee , Mais que Loth d'Artur la tendreit E a seinnur le cunustreit .
De saint Soplice , l'apostoire , La ki aume ait repos en gloire , Ert Walwein nuvelment venuz , Chevaliers pruz e cuneüz .
Cil li aveit armes dunees , Mult i furent bien aluees .
Pruz fu e de mult grant mesure , D'orguil ne de surfait n'out cure ; Plus volt faire que il ne dist E plus duner qu'il ne pramist .
Quant Artur out Norwege prise E Loth l'ot bien en sa justise , Les vaillanz humes les meillurs , Les plus hardiz cumbateürs , Fist tuz eslire e aüner E nés e barges eschiper .
Od les altres genz qu'il menot , Quant bel tens vit e bon vent ot , En Danemarche trespassa ; La terre a sun ués cuveita .
Aschil , ki ert reis des Daneis , Vit les Bretuns , vit les Norreis , Vit Artur ki tut cunquereit , Vit que tenir ne se purreit .
Ne se volt laissier damagier Ne sa bone terre empeirer , Sun or ne sun argent despendre , Sa gent ocire , ses turs rendre .
Tant dist , tant fist , tant purchaça E tant pramist e tant duna E tant requist e tant preia , Al rei Artur se concorda ; Feelté fist , sis huem devint , Sun regne ot tut , d'Artur le tint .
Artur fu liez del grant espleit E del cunquest que il faiseit .
Ne li pout mie encor suffire ; De Danemarche fist eslire Buens chevaliers e buens archiers Ne sai quanz cenz ne quanz milliers ; Mener les volt od sei en France E il si fist senz demurance .
Flandres e Buluinne conquist , Viles saisi e chastels prist .
Sagement fist sa gent cunduire , Ne volt pas la terre destruire , Viles ardeir ne robes prendre ; Tut fist veer e tut defendre Fors viande e beivre e provende , E si l'um trove ki la vende , A buens deniers seit achatee , Ne seit toleite ne robee .
France aveit nun Galle a cel jur Si n'i aveit rei ne seinnur ; Romain en demainne l'aveient E en demainne la teneient .
En guarde ert a Frolle livree E il l'aveit lunges guardee ; Treüz e rentes receveit E par termes les trameteit A Rome a Leu , l'empereür .
Frolle fu mult de grant vigur ; Des nobles humes ert de Rome , Ne dutot par sun cors nul hume .
Frolles sot par plusurs messages Les saisines e les damages Que Artur e sa gent faiseit , Ki as Romains lur dreit toleit .
Tuz les humes armes portanz Al feu de Rome apartenanz Dunt il quidout aveir aïe , E ki erent en sa baillie , Fist tuz sumundre e tuz venir E bien armer e bien guarnir .
A bataille ala cuntre Artur , Mais nel fist mie a bon eür ; Descunfit fu , si s'en fuï , De ses humes maint i perdi , Que ocis , que nafrez , que pris , Que returnez en lur païs .
Ne ço merveille nen esteit , Kar Artur trop grant gent aveit ; Kar es terres qu'il out conquises Ne as cités que il out prises Nen out il qu'il peüst laissied , Buen chevalier ne hume a pied , Ki de combatre eage eüst Ne ki combatre se peüst , Qu'il nen eüst od sei mené U qu'il nen eüst puis mandé .
Mult out gent estrange mandée , Estre sa maisnee privee , Ki ert de chevaliers osez E de cumbateürs pruvez .
Li Franceis a lui se turnoent , Cil ki poeient e osoent , Tant pur sun cuintement parler , Tant pur sun largement duner , Tant pur la noblesce de lui , Tant pur poür , tant pur refui ; A lui aloent , pais faiseient , Lur feus de lui recunusseient .
Frolle , de la descunfiture , Vint a Paris grant aleüre , Ne s'osa aillurs arester Ne ne se volt aillurs fïer ; Recet defensable quereit Kar Artur e sa gent cremeit .
A Paris fist la guarnisun Porter , des viles d'envirun ; A Paris Artur atendra E a Paris se defendra .
Tant de la gent ki vint fuitive , Tant de la gent d'illuec naïve , Mult fu d'umes la cité plainne .
Chescuns en sun endreit se peinne De blé e de viande atraire E des murs e des portes faire .
Artur sout que Frolles faiseit , Ki a Paris se guarnisseit ; Emprés lui vint si l'asega , Es burs entur se herberga ; L'eue e la terre fist guarder Que viande n'i pout entrer .
La ville tindrent bien Franceis , E Artur i sist prés d'un meis ; Grant pople aveit en la cité , De viande orent tost chierté ; Tut le purchaz e tut l'atrait Qu'en poi de tens aveient fait Orent tost mangié e usé ; Mult veïssez pople afamé !
Poi unt vitaille , e grant gent sunt ; Enfant e femes grant duel funt ; Si la gent povre en fust creüe La cité fust bien tost rendue .
Mult vunt criant : « Frolle , que faiz ?
Pur quei ne quers a Artur paiz ?
» Frolles vit le pople destreit Pur la vitaille ki failleit , Vit lé genz , ki de faim mureient , E vit que rendre se vuleient , Vit la cité mise a eissil .
Mielz volt sun cors mettre en peril E en abandun de murir Que plainement Paris guerpir ; Bien se fiout en sa bunté .
Al rei Artur ad fors mandé Que il dui en l'isle venissent E cors a cors se combatissent , E li quels d'els l'autre ocirreit U qui vif veintre le purreit La terre tute a l'altre eüst E tute France receüst , Si que li poples ne perist E que ville n'en destruisist .
Artur volt mult cel mandement E mult li vint bien a talent .
La bataille ad par els dous prise Si cume Frolles l'out requise .
Issi firent duner lur guages E mistrent d'ambes pars ostages , Cil de l'ost e cil de Paris , Des cuvenanz ki erent pris .
Es vus les dous vassals armez E dedenz l'isle el pré entrez !
Dunc veïssiez pople fremir , Homes e femes fors eissir , Sur murs saillir e sur maisuns E reclamer Deu e ses nuns Que cil venque que pais lur tienge Si que mais guerre ne lur vienge .
La gent Artur , de l'altre part , Sunt en escult e en esguart , E deprient le Rei de glorie Qu'il dunt a lur seinnur victorie .
Ki dunc veïst les dous vassals Armez seeir sur lur chevals , Lur destriers isnels pur saillir , Escuz lever , hanstes brandir , Dire peüst e veir deïst Que dous hardiz vassals veïst .
Chevals orent bons e isnels , Escuz , halbercs e helmes bels ; N'ert mie legier a saveir Pur esguarder ne pur veer Ki plus forz ert ne ki veintreit , Kar chescun buen vassal pareit .
Quant il furent apareillied , De dous parz se sunt esluinied ; Esporunant , rednes laschiees , Escuz levez , lances baissees , S'entr'alerent entreferir Amdui , de merveillus aïr .
Mais Frolles al ferir failli , Ne sai se sis chevals guenchi , E Artur ad Frolle feru Desuz la bucle de l'escu , De sun cheval l'ad luin porté Tant cum hanste li ad duré .
Desur lui puinst , traite l'espee .
Ja fust la bataille achevee Quant Frolles sur ses piez sailli , Cuntre Artur sa lance estendi ; Sun cheval dreit al piz feri , Dessi al quer li enbati ; Le cheval e le chevalier Fist tut ensemble trebuchier .
Dunc veïssiez gent esturmir , Bretuns crier , armes saisir , La trive eüssent violee E l'eue en l'isle trespassee , E tuit fuissent al chapleïz , Quant Artur est en piez sailliz ; Leva l'escu , le chief covri , Frolle od l'espee recoilli .
Frolles fu mult pruz e hardiz , Ne fu pas lenz ne esbahiz , S'espee hauça cuntremunt , Artur feri en mi le frunt ; Frolles fu forz e li cops granz , E li branz fu dur e trenchanz ; Le helme quassa e fendi , Li halbercs falsa e rumpi , En mi le frunt Artur nafra , Li sancs el vis li devala .
Quant Artur se senti nafré E il se vit ensanglenté , Mult fu iriez , nerci e teinst , Avant passa , puint ne se feinst ; Caliburne out , s'espee , el puin , Qu'il out eüe en maint besuin .
Frolle ad en sum le chief feru , Des qu'es espaudes l'a fendu ; Traist e empeinst e cil chaï , Cervele e sanc tut espandi , Unches helmes n'i out mestier Ne li halbercs qu'il ot mult chier .
Des piez un poi eschaucirra , Illec murut , mot ne suna .
Cil de la ville e de l'ost crient , Li un plurent , li altre rient .
Li citaain pur Frolle plurent E nequedent as portes curent ; Artur unt receü dedenz E ses maisnees e ses genz .
Dunc veïssiez Franceis venir E lur humages purofrir E Artur reçut lur humages E de pais tenir prist ostages .
A Paris lunges sujurna , Baillis assist , pais ordena .
S'ost devisa en dous parties Si establi dous compainies ; A Hoel , sun nevu , livra L'une meitied , si li ruva Que od cels conqueïst Angou , Gascuine , Alverne e Peitou , E il Burguinne cunquerreit E Loherregne s'il poeit .
Hoel fist sun comandement Sulunc sun establissement ; Berri conquist , e puis Toruigne , Ango e Alverne e Wascuine .
Guitart , ki ert ducs de Peitiers , Fu pruz , si out bons chevaliers .
Pur tenir sa terre e ses dreiz Se combati par plusurs feiz ; Suvent chaça , suvent fuï , Suvent conquist , suvent perdi .
A la parfin vit , s'il perdeit , Que a peine recovereit .
Pais fist e concorde a Hoel , Kar , fors de tur e de chastel , Nen out remés rien a guaster , Ne cep ne vinne a estreper .
A Artur jura feelté , E Artur l'ad mult puis amé .
Les altres parties de France Conquist Artur par grant puissance .
Quant il out tute en pais la terre Que de nul lieu ne li surst guerre , As vielz humes , as afemez , Qu'il out lunges od sei menez , Rendi lur duns e lur soldees Sis renveia en lur cuntrees .
Les bachelers e la juvente Ki de conquere orent entente , Ki n'orent femes ne emfanz , Retint en France od sei nuef anz .
Es nuef anz que il France tint Mainte merveille li avint , Maint orguillus home danta E meint felun amesura .
A unes Pasches , a Paris , Tint grant feste de ses amis .
A ses humes rendi lur pertes E guereduna lur desertes ; Sun servise a chescun rendi Sulinc ço qu'il aveit servi .
A Kei , sun maistre senescal , Un chevalier pruz e leal , Duna tut Angou e Angiers E cil le reçut volentiers .
A Bedoer , sun buteillier , Un sun demaine cunseillier , Duna tut en feu Normendie , Ki dunc aveit nun Neüstrie .
Cil dui erent mult si feeil E saveient tut sun cunseil .
E Flandres duna a Holdin , Le Mans a Borel sun cusin , Buluine duna a Ligier E Puntif duna a Richier .
A mulz sulunc lur genterise , A plusurs sulunc lur servise Duna ses delivres enurs E les terres as vavasurs .
Quant il out ses baruns feufez E fait riches tuz ses privez , En avril , quant esté entra , En Engleterre trespassa .
Mult veïssiez a sun repaire Humes e femes joie faire ; Baisent les dames lur mariz E les meres baisent lur fiz ; Filz e filles baisent lur peres E de joie plurent les meres ; Cusines baisent lur cusins E les veisines lur veisins .
Les amies lur amis baisent E , quant leus est , de plus s'aaisent ; Les antes baisent lur nevuz ; Mult aveit grant joie entre tuz .
Par rues e par quarefors En veïssiez ester plusors Pur demander cument lur est E que unt fait de lur cunquest , Que unt fait e que unt trové E pur quei unt tant demuré .
Cil recuntent lur aventures E les batailles forz e dures E les travailz qu'il unt eüz E les perilz qu'il unt veüz .
Artur enura tuz les suens , Mult ama e duna as buens .
Pur ses richeises demustrer E pur faire de sei parler , Prist cunseil si li fu loé Qu'a la Pentecuste en esté Feïst sun barnage assembler E dunc se feïst coruner ; A Karlion en Glamorgan Mandast tuz ses barons par ban .
La cité ert bien herbergiee E mult esteit bien aaisee ; A cel tens , ço distrent li hume , De riches palaiz semblot Rome .
Karliun dejuste Usche siet , Un flum ki en Saverne chiet ; Cil ki d'altre terre veneient Par cele eue venir poeient ; De l'une part ert la riviere , De l'altre la forest pleniere .
Plenté i aveit de peissun E grant plenté de veneisun ; Beles erent les praeries E riches les guaaineries .
Iglises out en la cité Dous , de bien grant autorité : L'une ert de saint Juile , un martyr , Nonains i out pur Deu servir , L'altre esteit d'un suen compainun Que l'om claimeit saint Aarun ; La fu li siez de l'evesquied , Mult i aveit riche clergied , E chanuines de grant clergie Ki saveient d'astronomie ; Des esteiles s'entremeteient , Al rei Artur suvent diseient Cumfaitement li avendreit Des ovres que faire vuleit .
Bon ert a cel tens Karlion , Ne fist puis se empeirer non .
Pur les riches herbergemenz E pur les granz aaisemenz , Pur les bels bois , pur les bels prez , Pur les bels lieus que vus oëz , Vout Artur la sa curt tenir .
Tuz ses baruns i fist venir : Manda ses reis , manda ses cuntes , Manda ses ducs e ses vescuntes , Manda baruns , manda chasez , Manda evesques e abez .
E cil vindrent ki mandé furent Si cum a feste venir durent .
D'Escoce i vint reis Augusel , Apareillied mult bien e bel , De Mureif Urïen , li reis , E Ewein , sis fiz , li curteis , Stater , li reis des Sutwaleis , E Cadüal des Nortwaleis .
Cador de Cornoaille i fu , Que li reis ad mult chier tenu , Moruid , li cuens de Gloëcestre , E Mauron , cuens de Guirecestre , Guerguint , li cuens de Hereford , E Bos , li quens d'Oxineford ; De Bade Urgent , Cursal de Cestre , E Jonathas de Dorecestre .
Anaraud vint de Salesbiere E Kimmare de Cantorbiere .
Baluc vint , li cuens de Cilcestre , E Jugeïn de Leïcestre , E Argahl de Waruic , uns cuens Ki en la curt out bien des suens .
Altres baruns i out plusurs Ki n'orent pas menurs enurs ; Li fiz Apo i fu , Donaud , E Regeïm , le fiz Elaud ; Fiz Coïl i fu , Cheneüs , E li fiz Catel , Cathleüs ; Fiz Cledauc i fu , Edelin , E li fiz Trunat , Kimbelin .
Grifu i fu , fiz Nagoïd , Run , fiz Neton , e Margoïd , Glofaud e Kincar , fiz Aingan , E Kimmar e Gorboïan , Kinlint , Neton e Peredur Que l'om clamot fiz Elidur .
De cels ki en la curt serveient Ki des privez le rei esteient , Ki sunt de la Roünde Table , Ne vuil jo mie faire fable ; D'altres de menur teneüre I aveit tant , n'en sai mesure ; Mult i out abez e evesques , E del païs treis arcevesques , Cel de Lundres , cel d'Everwic , E de Karlion saint Dubric : De Rome out la legaciun Si fu de grant religiun ; Pur s'amur e pur s'oreisun Vint maint enferm a guarisun .
Lundres out a cel tens le sied , E out puis , de l'arcevesquied , Dessi que li Angleis regnerent , Ki les iglises deserterent .
Assez out a la curt baruns Dunt jo ne sai dire les nuns : Gillomar i fu , reis d'Irlande , E Malvaisus , li reis d'Islande , E Doldanïed de Gollande , Ki n'unt pas plenté de viande .
Aschil i fu , reis des Daneis , E Loth , ki ert reis des Norreis , E Gonvais , li reis d'Orchenie , Ki maint utlage out en baillie .
D'ultre mer li cuens Ligier vint , Ki de Buluine l'enur tint , De Flandres i fu cuens Holdin E de Chartres li cuens Gerin ; Cil amena par grant noblei Les duze pers de France od sei .
Guitart i vint , cuens de Peitiers , E Keis , ki esteit cuens d'Angiers , E Bedoer de Normendie , Ki dunc aveit nun Neüstrie ; E del Mans i vint cuens Borel E de Bretaine i vint Hoel .
Hoels e tuit cil de vers France Furent de noble cuntenance , De beles armes , de bels dras , De bels lorains , de chevals gras .
N'out remés barun des Espaine Dessi al Rim vers Alemainne , Ki a la feste ne venist Pur ço ke la sumunse oïst , Tant pur Artur , tant pur ses duns , Tant pur cunustre ses baruns , Tant pur veeir ses mananties , Tant pur oïr ses curteisies , Tant pur amur , tant pur banie , Tant pur enur , tant pur baillie .
Quant la curt le rei fu justee , Mult veïssez bele assemblee , Mult veïssez cité fremir , Servanz aler , servanz venir , Ostels saisir , ostels purprendre , Maisuns vuider , curtines tendre , Les mareschals ostels livrer , Soliers e chambres delivrer , A cels ki n'aveient ostels Faire loges e tendre trés .
Mult veïssiez as esquiers Palefreiz mener e destriers , Faire estables , paissuns fichier , Chevals mener , chevals lier , Chevals furbir e abevrer , Aveine , foerre , herbe porter .
Mult veïssiez en plusurs sens Errer vaslez e chamberlens , Mantels pendre , mantels plaier , Mantels escurre e atachier , Peliçuns porter vairs e gris , Feire semblast , ço vus fust vis .
Al matin , le jur de la feste , Ço dit l'estorie de la geste , Vindrent tut trei li arcevesque E li abé e li evesque ; El palais le rei corunerent E puis al mustier le menerent .
Dui arcevesque le menoent , Ki a ses dous costés aloent ; Chescuns l'un braz li susteneit Dessi qu'a sun siege veneit .
Quatre espees i out a or Que pont , que helt , que entretor ; Quatre rei cez quatre portoent , Ki dreit devant le rei aloent ; Cist mestiers lur aparteneit Quant li reis feste e curt teneit : Cil d'Escoce e cil de Nortguales E li tierz esteit de Sutguales ; Cador de Cornoaille esteit Qui la quarte espee teneit ; N'aveit pas menur digneté Ke se il eüst realté .
Dubric , ke de Rome ert legat E de Karlion ert prelat , Enprist a faire le mestier , E ço esteit en sun mustier .
La reïne , de l'altre part , Fu servie par grant esguart ; Devant la feste aveit mandees E a cele feste assemblees Les gentilz dames del païs ; E les femes a ses amis , Ses amies e ses parentes , E meschines beles e gentes Fist a la feste a li venir Pur la feste od li maintenir .
En sa chambre fu corunee E al temple as nonains menee .
Pur la grant presse departir Que uns lieus ne peüst sufrir , Quatre dames ki devant vindrent Quatre columbes blanches tindrent ; As quatre esteient mariees Ki portoent les quatre espees .
Emprés la reïne veneient Altres dames , ki la siueient , Od grant joie e od grant leesce E od merveilluse noblesce .
Mult esteient bien afublees , Bien vestues , bien aturnees ; Maint en i peüssez veeir Ki mainte altre quidout valeir ; Mult i aveit chiers guarnemenz , Chiers aturs e chiers vestemenz , Riches bliauz , riches mantels , Riches nusches , riches anels , Mainte pelice vaire e grise E guarnemenz de mainte guise .
As processiuns out grant presse , Chescuns d'aler avant s'engresse .
Quant la messe fu comenciee , Ke le jur fu mult exalciee , Mult oïssiez orgues suner E clers chanter e orgener , Voiz abaissier e voiz lever , Chanz avaler e chanz munter ; Mult veïssiez par les mustiers Aler e venir chevaliers ; Tant pur oïr les clers chanter , Tant pur les dames esgarder , D'un mustier a l'altre cureient , Mult aloent e mult veneient ; Ne saveient certainement Al quel fussent plus lungement ; Ne se poeient saüler Ne de veeir ne d'esculter ; Se tuz li jurs issi durast , Jo qui , ja ne lur ennuiast .
Quant li servise fu finez E Ite missa est chantez , Li reis ad sa curune ostee Qu'il aveit el mustier portee ; Une curune menur prist , E la reïne ensement fist ; Jus mistrent les grainnurs aturs , Plus legiers pristrent e menurs .
Quant li reis turna del mustier , En sun palais ala mangier .
La reïne en un altre ala E les dames od sei mena : Li reis manga ovec ses humes E la reïne ovec les dames , A grant deduit e a grant joie .
Custume soleit estre a Troie E Bretun encore la teneient , Quant ensemble feste faiseient Li hume od les humes manjoent , Que nule feme n'i menoent ; Les dames manjoent aillurs , N'i aveit ke lur serviturs .
Quant li reis fu al deis assis , A la custume del païs Assis sunt li barun entur Chescuns en l'ordre de s'enur .
Li seneschals , Kei aveit nun , Vestuz d'ermine peliçun , Servi a sun mangier le rei , Mil gentilz homes ovec sei Ki tuz furent vestu d'ermine ; Cil serveient de la cuisine , Suvent aloent e espés , Escueles portant e més .
Bedoer , de l'altre partie , Servi de la buteillerie , Ensemble od lui mil damaisels Vestuz d'ermine , genz e bels ; Od cupes e od nés d'or fin E od hanaps portoent vin .
N'i aveit hume ki servist Ki d'ermine ne se vestist .
Bedoer devant els alout Ki la cupe le rei portout ; Li dameisel emprés veneient , Ki les baruns del vin serveient .
La reïne rout ses servanz , Ne vus sai dire quels ne quanz ; Richement e bel fu servie , Ele , e tute sa compainie .
Mult veïssiez riche vaissele , Ki mult ert chiere e mult ert bele , E de mangiers riche servise E de beivres de mainte guise .
Ne puis tut ne ne sai numer , Ne les richesces acunter .
De buens homes e de richesce E de plenté e de noblesce E de curteisie e d'enur Portout Engleterre la flur Sur tuz les regnes d'envirun E sur tuz cels que nus savum .
Plus erent curteis e vaillant Neïs li povre païsant Que chevalier en altres regnes , E altresi erent les femes .
Ja ne veïssiez chevalier Ki de rien feïst a preisier Ki armes e dras e atur Nen eüst tut d'une culur ; D'une culur armes faiseient E d'une culur se vesteient , Si rerent les dames preisiees D'une culur apareillees .
Ja nul chevalier n'i eüst , De quel parage que il fust , Ja peüst aveir druerie Ne curteise dame a amie , Se il n'eüst treis feiz esté De chevalerie pruvé .
Li chevalier mielz en valeient E en estur mielz en faiseient , E les dames meillur esteient E plus chastement en viveient .
Quant li reis leva del mangier , Alez sunt tuit esbanier ; De la cité es chans eissirent , A plusurs gieus se departirent ; Li un alerent bohorder E lur isnels chevals mustrer , Li altre alerent escremir Ou pierre geter ou saillir ; Tels i aveit ki darz lançoent E tels i aveit ki lutoent .
Chescuns del gieu s'entremeteit Dunt entremettre se saveit .
Cil ki ses compainnuns venqueit E ki d'alcun gieu pris aveit , Esteit sempres al rei menez E a tuz les altres mustrez , E li reis del suen li donout Tant dunt cil tuz liez s'en alout .
Les dames sur les murs muntoent Pur esgarder cels ki juoent ; Ki ami aveit en la place Tost li turnot l'oil e la face .
Mult out a la curt jugleürs , Chanteürs , estrumenteürs ; Mult peüssiez oïr chançuns , Rotruenges e novels suns , Vïeleüres , lais de notes Lais de vïeles , lais de rotes , Lais de harpes , lais de frestels , Lires , tympes e chalemels , Symphonies , psalteriuns , Monacordes , timbes , coruns .
Assez i out tresgeteürs , Joeresses e jugleürs ; Li un dient contes e fables , Alquant demandent dez e tables .
Tels i ad juent al hasart , Ço est un gieu de male part ; As eschecs juent li plusur U a la mine u al grainnur .
Dui e dui al gieu s'acompainnent , Li un perdent , li un guaainnent , Cil envient qui le plus getent , As altres dient qu'il i metent ; Sur guages empruntent deniers , Unze pur duze volentiers ; Guages dunent , guages saisissent , Guages prenent , guages plevissent , Suvent jurent , suvent s'afichent , Suvent boisent e suvent trichent ; Mult estrivent , mult se curucent , Suvent mescuntent , suvent grucent ; Dous e dous getent e puis quernes , Ambesas e le tiers e ternes , A la fïee getent quines , A la fïee getent sines ; Sis , cinc , quatre , trei , dous e as Unt a plusurs toleit lur dras .
Buen espeir ad ki les dez tient ; Quant sis compainz les ad si crient .
Assez suvent noisent e crient ; Li un as altres suvent dient : « Vus me boisiez , defors getez , Crollez la main , hochez les dez !
Jo l'envi avant vostre get !
Querez deniers , mettez , jo met !
» Tels i puet aseeir vestuz Ki al partir s'en lieve nuz .
Treis jurs dura la feste issi .
Quant vint al quart , al mecresdi , Li reis ses bachelers feufa , Enurs delivres devisa ; Lur servises a cels rendi Ki pur terres l'ourent servi ; Burcs duna e chasteleries E evesquiez e abeïes .
A cels ki d'altre terre esteient , Ki pur amur al rei veneient , Duna cupes , duna destriers , Duna de ses aveirs plus chiers .
Duna deduiz , duna joiels , Duna levriers , duna oisels , Duna peliçuns , duna dras , Duna cupes , duna hanas , Duna palies , duna anels , Duna blialz , duna mantels , Duna lances , duna espees , Duna saietes barbelees .
Duna cuivres , duna escuz , Ars e espiez bien esmoluz , Duna lieparz e duna urs , Seles , lorains e chaceürs .
Duna haubercs , duna destriers , Duna helmes , duna deniers , Duna argent e duna or , Duna le mielz de sun tresor .
N'i out hume qui rien valsist Qui d'altre terre a lui venist Cui li reis ne dunast tel dun Qui enur fust a tel barun .
Artur fu assis a un deis , Envirun lui cuntes e reis .
Es vus duze humes blancs , chanuz , Bien afublez e bien vestuz ; Dui e dui en la sale vindrent E dui e dui as mains se tindrent ; Duze esteient , e duze rains D'olive tindrent en lur mains .
Petit pas , ordeneement , Mult bel e mult avenantment Par mi la sale trespasserent , Al rei vindrent sil saluerent ; De Rome , ço distrent , veneient E messagier de Rome esteient .
Une chartre unt desvolepee , A Artur l'ad un d'els livree De part l'empereür de Rome .
Oëz de la chartre la sume : « Luces , ki Rome ad en baillie E des Romains la seinurie , Mande ço qu'il ad deservi Al rei Artur , sun enemi .
Mult me desdein , en merveillant , E me merveil , en desdeinant , Que par surfait e par orguil Oses vers Rome ovrir tun oil .
Mult me desdein , mult me merveil A cui e ou tu prenz conseil De prendre cuntre Rome estrif Tant cum tu sez un Romain vif .
Mult par as fait grant estultie Ki vers nus as pris envaïe Ki tut le mund jugier devum E ki le chief del mund tenum .
Ne sez encor , mais tul savras , Ne l'as veü , mais tul verras Cum grant chose est a corucier Rome , ki tut deit justiser .
Tu iés eissuz de ta nature E trespassé as ta mesure .
Sez tu ki es e dunt tu viens Ki noz treüs prenz e retiens ?
Noz terres e noz treüz prenz ; Pur quei les as , pur quei nes renz ?
Pur quei les tiens , quel dreit i as ?
Se mais les tiens , que fols feras .
Si tu lunges les puez tenir Que nus nes te façum guerpir , Dire purras , si ert merveille , Que li leons fuit pur l'oëille E ke li lous fuit pur la chievre E li levriers fuit pur le lievre .
Ne puet mie issi avenir Ne nature nel puet sufrir .
Julius Cesar , nostre ancestre , Mais poi le preises , puet cel estre , Prist Bretaine , sin out treü E nostre gent l'ad puis eü .
Des altres illes envirun Treü lunges eü avum .
L'un e l'altre , par presuntrie , Nus as toleit , si faiz folie .
Encor as fait grainur huntage Dunt plus nus est que del damage ; Frolle , nostre barun , as mort , E France e Flandres tiens a tort .
Pur ço ke tu nen as duté Rome , ne sa grant digneté , Te sumunt li senez e mande E en sumonant , te comande Que tu seies en mi agust A Rome a lui , que qu'il te cust , Apareillez de faire dreit De ço ke tu li as toleit , Si feras satisfaction De ço que nus t'acuseron .
E si tu vas rien purluinnant Que si nel faces cum jo mant , Muntgeu a force passerai , Bretaine e France te toldrai .
Ne qui pas que tu m'i atendes Ne que de mei France defendes ; Ja de ça mer , al mien espeir , Ne t'oseras faire veeir .
E si tu ultre mer esteies Ja ma venue n'atendreies .
Ne savras en nul liu tapir Dunt jo ne te face saillir ; Lïed a Rome te merrai E al sené te liverrai .
» A ceste parole out grant bruit E mult se corucierent tuit .
Mult oïssiez Bretuns crier , Deu arramir e Deu jurer Que cil serrunt desenuré Ki cel message unt aporté .
Mult eüssent as messagiers Dit laienges e repruviers , Mais li reis se leva en piez Ki lur cria : « Taisiez , taisiez !
N'i avrunt mal , messagier sunt , Seinnur unt , sun message funt ; Dire purrunt quant qu'il vuldrunt , Ja par hume mal n'i avrunt .
» Quant la noise fu trespassee E la curt fu raseüree , Ses dux , ses cuntes , ses privez Ad tuz li reis od sei menez En une sue tur perrine Que l'un clamot Tur gigantine .
Cunseil illuec prendre vuleit Qu'a cez messagiers respundreit .
Ja esteient sur les degrez Barun e cunte , lez a lez , Quant Cador dist en suzriant , Oiant le rei , ki ert avant : « En grant crieme ai , dist il , esté , E mainte feiz en ai pensé , Que par oisdives e par pais Devenissent Bretun malveis .
Kar oisdive atrait malvaistied E maint hume ad aperecied .
Uisdive met hume en peresce , Uisdive amenuse prüesce , Uisdive esmuet les lecheries , Uisdive esprent lé drueries .
Par lunc repos e par uisdive Est juvente tost ententive A gas , a deduit e a tables , E a altres geus deportables .
Par lunc sujur e par repos Poüm nus perdre nostre los .
Pose avum esté endormi , Mais Damnedeu , sue merci , Nus ad un petit resveilliez , Ki Romains ad encuragiez De chalengier nostre païs E les altres qu'avum cunquis .
Si Romains en els tant se fient Que ço facent que par brief dient , Encor avrunt Bretun enur De hardement e de vigur .
Ja lunge pais nen amerai Ne unques lunge pais n'amai .
» « Sire cuens , dist Walwein , par fei , De neient estes en effrei .
Bone est la pais emprés la guerre , Plus bele e mieldre en est la terre ; Mult sunt bones les gaberies E bones sunt les drueries .
Pur amistié e pur amies Funt chevaliers chevaleries .
» A cez paroles que cil distrent En la tur vindrent si s'asistrent .
Quant Artur les vit tuz seanz , Tuz ententis e tuz taisanz , Un poi se tut e si pensa ; Puis leva sun chief si parla : « Barun , dist il , ki estes ci , Mi compainun e mi ami , Compainun de prosperité E compainun d'adversité , Se grant guerre m'est avenue , Vus l'avez od mei sustenue .
Si jo ai perdu ou cunquis , L'un e l'altre avez od mei pris .
De ma perte estes parçunier E del guaain quant jo cunquier .
Par vus e par vostre adjutorie Ai jo eü mainte victorie .
Menez vus ai en maint besuin Par mer , par terre , pruef e luin ; Tuz tens vus ai truvez fedeilz En afaires e en cunseilz ; Mainte feiz vus ai espruvez E tuz tens vus ai buens truvez .
Les terres de ci envirun Ai par vus en subjectiun .
Oï avez le mandement E des lettres l'entendement E le surfait e la fierté Que li Romain nus unt mandé .
Assez nus unt cuntraliez E assez nus unt manaciez ; Mais , si Deus guarist mei e vus , Bien serum des Romains rescus .
Riches sunt e de grant poeir Si nus estuvreit purveeir Que purrum dire e que ferun , Avenantment e par raisun .
Quant chose est avant purveüe Mielz est el besuin maintenue ; Ki veit la saiete venir Tresturner se deit ou covrir ; Tut ensement devum nus faire .
Li Romain vuelent a nus traire E nus devum apareillier Qu'il ne nus puissent damagier .
De Bretaine treü demandent , Aveir le deivent , ço nus mandent ; Des altres isles ensement E de France demainement .
De Bretaine premierement Respundrai jo avenantment : Cesar , ço dient , la cunquist ; Forz huem esteit , sa force fist ; Ne se pourent Bretun defendre , Treü lur fist a force rendre .
Mais force n'est mie dreiture Ainz est orguil e desmesure .
L'um ne tient mie ço a dreit Que l'um ad a force toleit .
Bien nus leist par dreit ço tenir Qu'il soient a force tolir .
Repruvé nus unt les damages E les pertes e les huntages E les travailz e les poürs Qu'il firent a noz anceisurs ; Vanté se sunt qu'il les venquirent , Treüz e rentes lur tolirent .
Tant les devum nus plus grever E plus nus unt a restorer ; Haïr devum ki cels haïrent E cels laidir ki cels laidirent .
Mal lur firent , ço nus reprovent , Treü en orent , treü ruevent .
Tenir vuelent en eritage La hunte as noz e le tolage .
Treü de Bretaine aveir suelent , Pur ço de nus aveir le vuelent .
Par meïsme ceste raisun E par altretel achaisun Poüm nus Rome chalengier E bien la poüm desrainier ; Belin , ki fu reis des Bretuns , E Brennes , duc des Burguinuns , Dui frere , de Bretainne né , Chevalier vaillant e sené , A Rome alerent si l'assistrent , Assaillirent la si la pristrent ; Vint e quatre ostages pendirent Si que tuit lur parent le virent ; Quant Belin d'illuec repaira , Rome a sun frere comanda .
Larrai ester Brenne e Belin Si parlerai de Costentin : De Bretaine fu , fiz Eleine ; Cil tint e out Rome en demeine .
Maximian , reis de Bretaine , France conquist e Alemaine , Muntgeu passa e Lumbardie E de Rome out la seinurie .
Cil furent mi parent procain ; E chescuns out Rome en sa main !
Or poëz oïr e saveir Qu'altresi dei jo Rome aveir Cum il Bretaine , par raisun , Se nus as anceisurs guardum .
Romain de nos orent treü E mi parent l'unt d'els eü .
Il cleiment Bretaine , e jo Rome !
De mun cunseil est ço la sume Que cil ait la rente e la terre Ki purra sur l'altre conquerre .
De France e des altres cuntrees Que de lur mains avum ostees Ne deivent il nul plai tenir Quant il nes voldrent guarantir , Ou il ne voldrent ou ne porent , U , puet cel estre , dreit n'i orent , Kar a force , par cuveitise , Les teneient en lur servise .
Or ait tut ki aver le puet ; Altre dreiture n'i estuet .
Li emperere nus manace , Ne vuille Deus que mal nus face !
Noz terres , ço dit , nus toldra E pris a Rome me merra ; Petit nus prise , poi me crient , Mais , se Deu plaist , si il ça vient , Ainz qu'il se puisse repairier N'avra talent de manacier .
Quant jo chalenz e il chalenge , Ki tut purra prendre , si prenge !
» Quant Artur li reis out parlé E as baruns out ço mustré , Tels i out ki emprés parlerent E tels i out ki esculterent .
Hoel parla emprés lu rei : « Sire , dist il , en meie fei , Mult paroles raisnablement , Nuls n'i puet mettre amendement .
Mande ta gent , semunt tes humes E nus ki ci a ta curt sumes .
Trespasse mer senz demurance , Passe Burguine .
passe France , Passe Muntgeu , pren Lumbardie !
L'empereür , ki te deffie , Met en errur e en effrei Qu'il n'ait leisir de grever tei .
Tel plai unt Romain esmeü Dunt il serunt tut cunfundu .
Damnedeus te vuelt exalcier ; Ne demurer ne te targier ; Met l'empiere en ta poësté Ki mettre s'i vuelt de sun gré .
Membre tei que Sibille dist Es prophecies qu'ele escrist : Trei Bretun de Bretaine eistreient Ki Rome a force conquerreient .
Dui de cels sunt ja trespassé Ki de Rome unt seinur esté : Li premiers de cels fu Belin E li secunz fu Costentin ; Tu iés li tiers ki Rome avras E Rome a force conquerras ; En tei sera la prophecie Que Sibile dist acomplie .
Pur quei demures a saisir Ço que Deus te vuelt eslargir ?
Exalce tei , exalce nus , Ki de ço sumes curius .
Veraiement dire poüm Que cop ne plaie ne cremum Ne mort , ne travail , ne prisun Tant cume nus t'enur querun .
E jo merrai en ta compaine Ainz que ta busuine remaine Dis mile chevaliers armez , E si tu n'as aveir assez , Tute ma terre enguagerai , L'or e l'argent t'en liverrai , Ja mar m'en lairas un denier Tant cum tu en avras mestier .
» Emprés la parole Hoel Dist li reis d'Escoce , Angusel , Freres fu Loth e Urïen : « Sire , dist il , Hoel dit bien .
E , quant tu ceste chose enprenz , Parole a cels ki sunt çaenz , U li mielz est de tun barnage Ki de Rome oënt le message .
Saches que chescuns te fera E cumbien chescuns t'aidera ; Orë est ués de purveeir D'aïe e de cunseil aveir .
Tuit cil ki de ta terre sunt Ke de tei feus e terres unt Te deivent aidier e valeir ; Si ferunt il , a lur poeir .
Jo n'oï unques mais nuvele Ki tant me semblast bone e bele Cume des Romains guerreier ; Unc nes poi amer ne preiser .
Des que jo unc rien entendi Romains e lur orguil haï .
Quel hunte de malvaise gent Ki a nul altre enur n'entent Ne mais a aveir amasser Ke bone gent deit deffier .
L'emperere folie fist E en grant barate se mist Ki deffiance te manda ; Encor , ço crei , tel jur sera , Ne la vuldreit aveir mandee Pur ceste tur d'argent rasee .
Tel plai unt Romain cumencied Dunt il serunt tuit corucied .
E se il ja nel cumençassent E se ja primes n'en parlassent , Sil deüssum nus comencier E de nostre gré guerreier Pur nostre parenté vengier E pur lur orguil abaissier Ki ço vulent dire e pruver Que nus devum treü duner .
Ce dient que nostre anceisur Treü solent duner as lur ; Ne qui pas que treü dunassent Ne que treü lur enveiassent ; Nel dunerent pas ne rendirent , Mais cil a force lur tolirent .
E nus a force lur tolum !
Nus e noz anceisurs vengum .
Vencu avum mainte medlee E mainte grant guerre achevee ; Que valt quant que vencu avum Se nus les Romains ne vencum ?
Unches nen oi tel desirrier Ne de beivre ne de mangier Cume jo ai de veer l'ure Que nus nus entrecurum sure Sur les chevals , pris les espiez , Escuz as cols , helmes laciez .
Deus !
quels avers , Deus !
quels tresors , Se Deus guarist de mal noz cors , Avrunt cil ki aveir vuldrunt , Jamais jur povre ne serunt .
La verrum nus les bels aveirs , La verrum nus les bels maneirs , La verrum nus les bels chastels E les chevals forz e isnels ; Ço m'est vis que jo ja i seie E que jo ja vencuz les veie .
Alum , alum Rome conquerre , Si tolum as Romains lur terre !
Quant nus avrum Rome conquise , Les humes morz , la cité prise , En Lohierrenne trespassum E Lohierrenne conquerum , E Lohierregne e Alemainne , Que nule terre ne remainne De ça les munz ki ne seit tue .
N'i ad ki de nus se rescue , Tut prendrum a dreit e a tort .
E que m'uevre a mun dit s'acort , Jo meïsmes od tei irrai E dous mil chevaliers menrai , E de gent a pied tel plenté , Ja par hume n'ierent numbré .
» Quant li reis d'Escoce out parlé , Tuit ensemble unt dit e crié : « Huniz seit en ki remaindra E ki sun poeir nen fera !
» Quant chescuns out dit sun pensé E Artur out tut esculté , Ses briefs fist faire e seeler ; As messages les fist livrer E mult les fist tuz enurer E mult lur fist del suen duner .
« A Rome , dist il , poëz dire Que jo sui de Bretainne sire .
France tienc e France tendrai E des Romains la defendrai .
E ço sachiez veraiement Qu'a Rome irrai prochainement , Nun mie pur treü porter Mais pur treü d'els demander .
» Li message d'Artur turnerent , A Rome vindrent si cunterent Cumfaitement Artur truverent , U e cument a lui parlerent .
Mult esteit , ço diseient , larges , Mult esteit pruz , mult esteit sages , Mult ert de bon afaitement E de riche cuntienement .
Nuls , ço diseient , ne purreit Suffrir le cust que il sufreit ; Mult esteit riche sa maisnee E mult ert bien apareillee .
Treü pur neient li quereient Kar il diseit qu'il le durreient .
Quant li barun de Rome oïrent Que li message respundirent , E les chartres qu'il aportoent , A lur paroles s'acordoent Que Artur pas ne servireit E que treü d'els requerreit .
A l'empereür unt loé E cil los li vint bien a gré , Que tut sun empire mandast , Muntgieu e Burguine passast , Al rei Artur se combatist , Regne e curune li tolist .
Lucius Hiber ne targa , Reis e cuntes e dux manda Que il viengent al diesme jur ; Si cum chescuns aimed s'enur Seient a Rome a lui , tuit prest De querre Artur la u il est .
Cil vindrent tut delivrement Ki oïrent le mandement .
Epistrod vint , le rei de Grece , E Echion , dus de Boëce ; Hirtac i vint , li reis des Turs , Chevaliers out forz e segurs ; Pandras i vint , li reis d'Egypte , E de Crete reis Ypolite ; Cist aveit bien grant seinurie , Ki cent citez out en baillie .
De Sire i vint reis Evander E de Frige dus Teücer , De Babiloine Micipsa E d'Espaine Aliphatima .
De Mede i vint li reis Boccus E de Libe Sertorius , De Bithine Polidetes E d'Iture li rei Xerses .
Mustensar , ki Alfrike tint , Qui luin maneit e de luin vint , Affricans amena e Mors E porter fist ses granz tresors .
De cels de l'ordre del sené , Qui en Rome orent digneté , Vint Marcel e Luces Catel , Cocta e Gaïus Metel .
Altres baruns i out assez Dunt jo n'ai pas les nuns trovez .
Quant il furent tuit assemblé , Quatre cent mil furent numbré E cent e quatre vint muntanz Estre gelde e estre servanz .
Quant prest e apareillied furent , Entrant august de Rome murent .
Artur out sa curt departie , As baruns tuz out quis aïe .
Tuz les out numé par lur nuns E chescun out par nun sumuns Qu'il li aït a sun poeir Si cum il vuelt s'amur aveir ; Died quanz chevalers merra Chescuns sulunc le feu qu'il a .
Ireis , Gollandeis , Islandeis , Daneis , Norreis e Orcheneis Sis vinz mil armez unt pramis A la guise de lur païs ; N'esteient mie chevalier Ne ne saveient chevalchier ; Tuit a pied portoent lur armes , Haches , darz , gavelocs , gisarmes .
Cil de Normendie e d'Angou , Cil del Maine , cil de Peitou , Cil de Flandres , cil de Buluine , Od tutes armes , senz ensuinne , Quatre vinz mil armez pramistrent ; De tant deivent servir , ço distrent .
Duze cunte d'altre puissance , Que l'on clamot les pers de France , Qui od Gerin de Chartres furent , De duze cenz le numbre acrurent ; Chescuns cent chevaliers pramist , De tant deveit servir , ço dist .
Dis millers en pramist Hoel Dous milliers d'Escoce Agusel .
De Bretaine , sa propre terre , Que l'um or claimed Engleterre , Fist Artur numbrer chevaliers Od halbercs seissante milliers .
La gelde e les arbalastiers Ne les servanz ne les archiers Ne sai numbrer , ne cil ne firent Qui la grant ost ensemble virent .
Quant Artur sout quel gent avreit E quanz armez chescuns merreit , A chescun rova e bani Que al terme qu'il establi Venist chescun od sun navie A Barbeflued en Normendie .
Quant li barun orent cungied , En lur terres sunt repairied ; Lur humes firent aprester , Cels qu'il durent od els mener .
A Modret , un de ses nevuz , Chevalier merveillus e pruz , Livra en guarde Artur sun regne E a Ganhumare , sa feme .
Modret esteit de grant noblei Mais n'esteit pas de bone fei .
Il aveit la reïne amee , Mais ço esteit chose celee ; Mult s'en celout ; e ki quidast Que il feme sun uncle amast , Maïsmement de tel seinnur Dunt tuit li suen orent enur ; Feme sun uncle par putage Amat Modret si fist huntage .
A Modret e a la reïne , Deus !
tant mal fist cele saisine , Comanda tut fors la corune .
Puis vint passer a Suthamtune ; La furent les nefs amenees E les maisnees assemblees .
Mult veïssiez nés aturner , Nés atachier , nés aancrer , Nés assechier e nés floter , Nés cheviller e nés cloer , Funains estendre , maz drecier , Punz mettre fors e nés chargier , Helmes , escuz , halbercs porter , Lances drecier , chevals tirer , Chevaliers e servanz entrer , E l'un ami l'altre apeler .
Mult se vunt entresaluant Li remanant e li errant .
Quant as nés furent tuit entré E tide orent e bon oré , Dunc veïssiez ancres lever , Estrens traire , hobens fermer , Mariniers saillir par cez nés , Deshenechier veilles e trés ; Li un s'esforcent al windas , Li altre al lof e al betas ; Detriés sunt li guverneür , Li maistre esturman li meillur .
Chescuns de guverner se peinne Al guvernal , ki la nef meine : Avant le hel si curt senestre E sus le hel pur cure a destre .
Pur le vent es trés acuillir Funt les lispruez avant tenir E bien fermer es raelinges .
Tels i ad traient les gurdinges , E alquant abaissent le tref Pur la nef curre plus süef .
Estuïns ferment e escotes E funt tendre les cordes tutes , Uitages laschent , trés avalent , Boëlines sachent e halent , Al vent guardent e as esteilles , Sulunc l'uré portent lur veilles ; Les braiols funt lacier al mast Que li venz par desuz ne past .
A dous ris curent u a treis .
Mult fu hardiz , mult fu curteis Cil ki fist nef premierement E en mer se mist aval vent , Terre querant qu'il ne veeit E rivage qu'il ne saveit .
Les genz Artur a joie aloent , Buen vent aveient , bel sigloent ; A mie nuit par mer cureient , Vers Barbeflued lur curs teneient , Quant Artur prist a semuillier , Endormi sei , ne pout veillier .
Vis li fu , la ou il dormeit , Que haut en l'air un urs veeit De vers orient avolant , Mult lai , mult fort , mult gros , mult grant ; Mult esteit d'orrible façun .
D'altre part veeit un dragun Qui de vers occident volout E de ses oilz flambe getout ; De lui e de sa resplendur Reluseit terre e mer entur .
Li draguns l'urs envaïsseit E cil forment se defendeit , A mervaille s'envaïsseient E a merveille se fereient , Mais li draguns l'urs enbraçout E a terre le craventout .
Quant Artur out un poi dormi , Del sunge qu'il vit s'esperi ; Esveilla sei si se dreça , As clers e as baruns cunta Tut en ordre la visiun Qu'il vit de l'urs e del dragun .
Alquant d'els li unt respundu Que li draguns qu'il out veü Esteit de lui senefiance , E li granz urs ert demustrance D'alcun gaiant qu'il ocirreit , Ki d'estrange terre vendreit ; Li altre d'altre guise espunent , Nequedent tuit a bien le turnent ; « Ainz est , dist il , ço m'est viaire , La guerre que nus devum faire Entre mei e l'empereür ; Mais del tut seit el Creatur .
» A ces paroles ajurna , Bel tens fist , li soleilz leva ; Al port vindrent assez matin A Barbeflued en Costentin .
Cum ainz porent des nés eissirent , Par la cuntree s'espandirent ; Ses genz ad Artur atendues Qui n'erent mie encor venues .
N'aveit mie mult atendu Quant il oï e dit li fu Que uns gaianz mult corporuz Ert de vers Espaine venuz , Niece Hoel Eleine out prise , Ravie l'out , el munt l'out mise Que l'um or saint Michiel apele .
N'i aveit altel ne chapele , De flo de mer muntant ert clos .
N'aveit hume el païs si os , Ne bacheler , ne païsant , Tant orguillus ne tant vaillant Qui s'osast al gaiant combatre Ne la ou il esteit enbatre .
Quant cil del païs s'assembloent E pur combatre el munt aloent Suvent par mer , suvent par terre , Ne li ert guaires de lur guerre ; Lur nés as roches depeçout , Maint en tuout , maint en neiout , Tuit l'aveient laissié ester , Ne l'osouent mais adeser .
Mult veïssiez les païsanz Maisuns vuider , porter enfanz , Femes mener , bestes chacier , Es munz munter , es bois mucier .
Par bois e par deserz fueient E encor la murir cremeient .
Tute esteit la terre guerpie , Tute s'en ert la gent fuïe .
Li gaianz out nun Dinabuc , Que puisse prendre mal trebuc !
Quant Artur en oï parler , Kei apela e Bedoer , Sis senescals fu li premiers E li altre sis buteilliers ; Ne volt parler a nul altre hume .
Cele nuit sempres de prin sume Fist cez dous e lur esquiers Lur armes prendre e lur destriers .
Ne volt mie ost od sei mener Ne cest afaire a tuz mustrer ; Ço cremeit se il le seüssent Que del gaiant poür eüssent , E il ert tels e tant valeit Qu'a lui destruire sufiseit .
Tute nuit unt tant chevalchied , Tant unt erré , tant unt brochied , Par matin vindrent al rivage La ou il surent le passage .
Sur le munt virent feu ardeir , De luin le poeit l'um veeir .
Un altre munt i out menur Ki n'ert mie luin del grainur ; Sur chescun aveit feu ardant .
Pur ço alad Artur dutant El quel munt li gaianz esteit E el quel munt le truvereit ; N'i out ki dire li seüst Ne ki le jur veü l'eüst .
A Bedoer dist qu'il alast E l'un e l'altre munt cerchast ; Tant le queïst qu'il le truvast , Puis revenist si li nunciast .
Cil est en un batel entrez , Al plus procain munt est passez ; N'i poeit altrement entrer , Kar pleins esteit li floz de mer .
Quant venuz fu al munt prochain E il muntout sus al terrain , El munt oï grant plureïz , Granz plainz , granz suspirs e granz criz Poür out si prist a fremir , Kar le gaiant quida oïr .
Mais sempres se raseüra ; S'espee trait avant ala .
Recovré out sun hardement ; En pensé out e en talent Que al gaiant se combatreit , En aventure se metreit ; Pur poür de perdre la vie Ne vuldreit faire cuardie .
Mais cest pensé out il en vain , Kar , quant il fu desus el plain , Un fu ardant vit sulement E un tumblel fait nuvelment .
La tumbe esteit nuvelment faite ; Li cuens vint la , s'espee treite .
Une vielle feme ad truvee , Ses dras deruz , eschevelee ; Dejuste le tumblel giseit , Mult suspirot , mult se plaineit , Eleine suvent regretout , Grant duel faiseit , granz criz getout .
Quant ele out Bedoer veü , « Chaitif , dist ele , ki es tu ?
Quel mesaventure te meine ?
A duel , a dulur e a peinne T'esteut hui ta vie finer Se li gaianz te puet trover .
Maleüré , fui , tien ta veie , Ainz que li adversiers te veie !
» « Bone feme , dist Bedoer , Parole a mei , lai le plurer .
Di mei ki es , e pur quei plures , En cest ille pur quei demures , Ki giest en ceste sepulture ?
Cunte mei tute t'aventure .
» « Jo sui , dist ele , une esguaree , Une lasse maleüree ; Ci plur pur une dameisele Que jo nurri a ma mamele ; Eleine out nun , niece Hoel , Ci gist li cors en cest tumblel .
A nurrir m'esteit comandee ; Lasse , pur quei me fu livree ?
Lasse , pur quei l'ai tant nurrie Quant uns diables l'ad ravie ; Uns gaianz mei e li ravi E mei e li aporta ci .
La pucele volt purgesir , Mais tendre fu , nel pout suffrir ; Trop fu ahueges , trop fu granz , Trop laiz , trop gros e trop pesanz ; L'aume li fist del cors partir , Nel pout Eleine sustenir .
Lasse dolente , ma dulçur , Ma joie , mun deduit , m'amur Ad li gaianz a hunte ocise E jo l'ai ci en terre mise .
» « Pur quei , dist li cuens , ne t'en vas , Quant tu Eleine perdue as ?
» « Vels tu , dist ele , oïr pur quei ?
Gentil hume e curteis te vei , N'i ad vers tei nule celee .
Quant Eleine fu deviee , Dunt jo quidai del sens eissir , Kar a hunte la vi murir , Li gaianz me fist ci remaindre Pur sa luxurie en mei refraindre ; Par force m'ad ci retenue E par force m'ad purgeüe .
Sa force m'estuet otreier , Ne li puis mie defforcier .
Jo nel faiz mie de mun gré , A guarant en trai Dampnedé .
Ne faut guaires qu'il ne m'ad morte , Mais plus sui vielle e plus sui forte E plus sui granz e plus sui dure E plus hardie e plus seüre Que ne fu damisele Eleine .
E nequedent sin ai grant peinne , Trestuz li cors de mei s'en duelt , E s'il vient ça , si cum il suelt , Pur sa luxurie refrener , Ocis iés , n'en poez eschaper .
La sus est , en cel munt ki fume , Sempres vendra , ço est sa custume .
Fui tost , amis , qu'as tu ci quis ?
Que ci ne seies entrepris .
Lai mei plaindre e faire mun duel , Morte fusse piece ad , mun vuel ; Mar vi d'Eleine l'amistied .
» Dunc en out Bedoer pitied ; Mult dulcement la conforta , Puis la guerpi si s'en turna .
Al rei vint si li ad cunté Ço qu'il out oï e truvé ; De la vieille , qui duel faiseit , E d'Eleine , ki morte esteit , E del gaiant , ki conversout En cel grainur munt ki fumout .
D'Eleine fu Artur dolenz , Mais ne fu pas cuarz ne lenz ; Al flo retraiant de la mer Ad fait ses compainuns munter .
Al grainur munt vindrent tant tost Cume la mer le munt desclost .
Lur palefreiz e lur destriers Cumanderent as esquiers ; Cuntremunt sunt alé tuit trei Artur e Bedoer e Kei .
« Jo irrai , dist Artur , avant , Si me combatrai al gaiant .
Vus vendrez enprés mei arriere E bien guardez que nuls n'i fiere Tant cum jo me purrai aider , Ne ja si jo n'en ai mestier .
Cuardie resemblereit Se nuls fors mei s'i combatreit .
E nequedent , si vus veez Mun busuin , si me sucurez .
» Cil unt ço qu'il quist otreied , Puis unt tuit trei le munt poied .
Li gaianz al feu se seeit , Char de porc al feu rostisseit ; En espeiz en out quit partie E partie es charbuns rostie ; La barbe aveit e les gernuns Suilliez de char quite es charbuns .
Artur le quida ainz susprendre Qu'il peüst sa maçue prendre ; Mais li gaianz Artur choisi , Merveilla sei , en piez sailli , Sa maçue ad el col levee Ki mult esteit grosse e quarree , Dui païsant ne la portassent Ne de terre ne la levassent .
Artur le vit en piez ester E de ferir bien acesmer ; S'espee traist , l'escu leva , Sun chief covri , le cop duta , E li gaianz tel li duna Que tut li munz en resuna E Artur tut en estuna , Mais forz fu , puint ne chancela .
Artur senti le cop pesant , S'espee tint , leva le brant , Le braz hauça e estendi , Le gaiant sus el frunt feri ; Les dous surcilz li entama , Li sans es oilz li devala .
Escervelé e mort l'eüst , Ja recovrer n'i esteüst , Mais li gaianz ad la maçue Cuntre le cop en haut tenue ; Guenchi le chief , en haut s'estut , E nequedent tel cop reçut Que tut le vis ensanglenta E la veüe li trubla .
Quant il senti ses oilz trubler , Dunc veïssiez geiant dever !
Cume sengler parmi l'espied , Quant li chien l'unt lunges chacied , S'embat cuntre le veneür , Tut ensement , par grant irur , Curut al rei si l'enbraça , Unc pur l'espee nel laisça .
Granz fu e forz , par mi le prist , A genuilluns venir le fist , Mais cil sempres s'esvertua , En piez revint si se dreça .
Artur fu forment aïrus E merveilles fu engiegnus ; Corucied fu e poür out .
Efforça sei tant cum il pout ; A sei trait e de sei empeinst , Grant vertu out , pas ne se feinst ; En saillant guenchi de travers , De l'enemi s'est desaers .
Des qu'il se fu de lui estors E delivré senti sun cors , Mult fu isnels , entur ala , Ore ert de ça , or ert de la , Od l'espee suvent ferant ; E cil alout as mains tastant ; Les oilz aveit tuz plainz de sanc , Ne connuisseit ne neir ne blanc .
Tant ala Artur guandissant , Suvent detriés , suvent devant , Que de Caliburn l'alemele Li enbati en la cervele .
Traist e enpeinst e cil chaï , Eschaucirra si fist un cri ; Tel escruis fist al chaement Cum chaenes ki chiet par vent .
Dunc cumença Artur a rire , Kar dunc fu trespassee s'ire ; De luin s'estut si l'esgarda , A sun buteillier comanda Que al gaiant le chief trenchast , A un esquier le livrast ; A l'ost le volt faire porter Pur faire a merveille mustrer .
« Eü ai , dist Artur , poür .
N'en oi mais de gaiant grainur Fors de Rithon tant sulement Ki aveit fait maint rei dolent .
» Rithon aveit tanz reis cunquis E tanz vencuz , que morz que vis , Des barbes des reis , escorchiees , Out unes pels apareilliees , Pels en out fait a afubler , Bien deüst l'om Rithon tuer .
Par grant orguil e par fierté Aveit al rei Artur mandé Que la sue barbe escorchast E bonement li enveiast , E , si cum il plus forz esteit , E plus des altres reis valeit , La sue barbe enurereit E a ses pels urle en fereit .
E si Artur cuntrediseit Ço que Rithon li requereit , Cors a cors ensemble venissent E cors a cors se combatissent E li quel d'els l'altre ocirreit , U que vif veintre le purreit , La barbe eüst , preïst les pels , Si feïst faire urle ou tassels .
Artur a lui se combati , El munt d'Arave le venqui ; Les pels out , la barbe escorca ; Unches puis Artur ne truva Gaiant ki fust de tel vigur Ne dunt il eüst tel poür .
Quant Artur out le munstre ocis E Bedoer out le chief pris , Joius e lied del munt turnerent , A l'ost revindrent si cunterent Ou e pur quei orent esté , Puis unt le chief a tuz mustré .
Hoel fu dolenz de sa niece , Grant marrement en out grant piece , Hunte out que si esteit perie .
De ma dame seinte Marie Fist faire el munt une chapele Que l'un or Tumbe Eleine apele ; Del tumblel ou Eleine jut Tumbe Eleine cest nun reçut , De la tumbe ou li cors fu mis Ad Tumbe Eleine cest nun pris .
Quant cil d'Irlande venu furent E li altre ki venir durent , Artur , de jurnee en jurnee , Ad Normendie trespassee ; Chastels e viles trespasça , E sa gent crut e espeisça ; Tuit aloent en sa busuine .
France passa , vint en Burguine , A Ostum vuleit dreit aler , Kar oï aveit nuveler Que cil de Rome la veneient E la cuntree purperneient ; Luces Hiber les cundueit Ki de Rome l'enur teneit .
Quant Artur dut l'eue passer Que vus oëz Albe numer , Li païsant li acuintierent E ses espies li nuncierent Que pruef d'illuec , se il vuleit , L'empereür truver purreit ; Ses herberges e ses fuillees Aveit bien pruef d'iluec fichiees .
Tant aveit gent , tant reis menot , Od tels maisnees chevachot , Que fols fereit s'il l'atendeit ; Ja sa gent n'i fuisunereit .
Cuntre un hume aveit cil quatre ; Feïst pais , laissast le cumbatre .
Artur neient ne s'esmaia ; Hardiz fu , en Deu se fia ; Oï aveit mainte manace .
Sur Albe , en une forte place , Ad un chastelet cumpassé , Grant gent aveit , tost l'out fermé ; Le chastelet pur ço ferma Que ses herneis illuec laira , E si grant cuite li cresseit Al chastelet recuvrereit .
Dunc ad dous cuntes apelez Bien sages , bien enloquinez , De grant parage esteit chescuns : Gerin de Chartres fu li uns , Li altres Bos d'Oxenefort , Ki bien conuit e dreit e tort .
A cez dous ad Walwein justé Qui a Rome out lunges esté .
Pur ço qu'il erent bien preisied , Bien cuneü , bien enseinnied , Ad li reis cels ensemble pris E a l'empereür tramis ; Manda li qu'il s'en returnast , France esteit sue , n'i entrast .
S'il ne s'en vuleit returner , Par bataille venist pruver Al premerain jur qu'il vendreit Li quels i avreit grainur dreit , Kar Artur , tant cum il vivreit , Des Romains France defendreit ; Par bataille l'aveit cunquise E par bataille l'aveit prise , E Romain ancïenement L'orent par bataille ensement ; Or reseit bataille pruvance Li quels d'els dous deit aveir France .
Li messagier d'Artur turnerent , Sur lur meillurs chevals munterent , Halbercs vestuz , helmes laciez , Escuz as cols , pris les espiez .
Dunc veïssiez cez chevaliers , Ces bachelers , cez plus legiers , Ki a Walwein vunt cunseillant E a cunseil li vunt preiant Que la ou il vait , en la curt , Face tel chose , ainz qu'il s'en turt , Que la guerre seit comenciee Ki tant ad esté manaciee ; Turné sereit a malvestied , Quant tant se sunt entr'aprismed , Qu'alcune juste n'i feïssent E que si tost se departissent .
Cil passerent une muntaine E puis un bois , puis une plaine ; Les herberges virent de l'ost E il i vindrent assez tost .
Dunc veïssiez Romains venir E chevaliers des trés eissir Pur les treis messages veeir E pur les nuveles saveir .
Demandant vunt que il quereient E se pur pais faire veneient ; Mais cil estal ne plai ne tindrent Dessi qu'al empereür vindrent .
Devant sa tente descendirent ; Lur chevals defors tenir firent ; Devant l'empereür alerent , Le mandement Artur cunterent .
Cheschuns ad dit ço que li plout E ço que buen a dire sout ; Li emperere tut oï , E quant li plot si respundi .
« D'Artur , ço dist Walwein , venum , E le message Artur portum .
Si hume sumes , il est sire ; Tut devum sun message dire .
Par nus te mandë e defent , Que sachent tuit comunement , Que en France tun pied ne mettes Ne de France ne t'entremettes .
France tient e France tendra , Cume sue la defendra .
Ço te mande que rien n'i prenges E si tu sur lui la chalenges , Par bataille seit chalengee E par bataille deraisnee .
Romain par bataille la pristrent E par bataille la cunquistrent , E il l'a par bataille eüe E par bataille l'ad tenue ; Par bataille reseit pruvé Kin deit aver la poësté .
Demain , seinz altre demurance , Vien , si tu vuels desrainer France ; Ou tu t'en va , si t'en repaire , Returne t'en , n'as ci que faire !
Nus avum pris , tu as perdu .
» Li emperere ad respundu Que returner ne s'en deveit , France esteit sue , avant irreit ; Ço li pesout se il perdeit , Il cunquerreit quant il purreit ; Mais il quidout al suen espeir France cunquerre e France aveir .
Quintilien emprés lui sist , Ki la parole emprés lui prist ; Sis niés esteit , mult orguillus , Chevaliers mult contralius .
« Bretun , dist il , sunt vanteür E mult sunt bon manaceür .
Vantances e manaces unt , Assez manacent e poi funt .
» Encor , ço crei , avant parlast E les messages rampodnast , Mais Walwein , ki s'en coruça , S'espee traist , avant passa , Le chief li fist del bu voler ; As cuntes dist : « Alez munter !
» E li cunte muntent amdui , Walwein od els e cil od lui .
Chescun a sun cheval se prent Si s'en turnent delivrement , Escuz es cols , lances es mains ; Cungied ne pristrent des Romains .
Es vus la curt tute esturmie !
Li emperere forment crie : « Que faites vus ?
Huniz nus unt , Pernez les mei , mar en irrunt !
» Dunc oïssiez crier vassals « Armes , armes , chevals , chevals !
Or tost , or tost , muntez , muntez , Puinez , puinez , curez , curez !
» Mult veïssiez cel ost fremir , Seles mettre , chevals saisir , Prendre lances , espees ceindre , Esperuner pur tost ateindre .
E li cunte s'en vunt fuiant , D'ures en altres regardant .
Romain les siwent a desrei , Ke par chemin , ke par chaumei , Ci dui , ci trei , ci cinc , ci sis , Ci set , ci oit , ci noef , ci dis .
Un en i out ki puint avant , Cheval out buen e tost curant , Ses compainuns vint trespassant E mult alout suvent criant : « Estez ça , chevalier , estez !
Vilanie est que ne turnez .
» Gerin de Chartres tresturna , L'escu prist , la lance esluinna , Del buen cheval luin le porta Tant cum la lance li dura .
Puis li ad dit : « Or est noauz ; Vostre cheval fait trop granz salz ; Vus fuissiez mielz ariere es trés Que vus fuissiez ici remés .
» Bos esguarda que Gerin fist E la cuntraire oï qu'il dist ; Envie out de faire altretal ; Vira le chief de sun cheval , Cuntre un chevalier s'eslaissa E cil a lui , qui nel duta .
Bos le feri parmi la guie Dessi al col en la meoule , E cil chaï , gule baee , Ki la lance aveit engulee .
E li cuens li cria : « Dan maistre , De tels morsels vus sai jo paistre .
En pais seiez , ci vus gisez , Cels ki vus siuent atendez .
Dites a cels qui ci vendrunt Que li message par ci vunt .
» Un en i out , de Rome né , De Romains bien enparenté , Romain l'apeloent Marcel ; Cheval aveit forment isnel ; Muntez esteit as deraains , Puis passa tuz les premerains ; N'aveit mie lance portee , Pur tost aler l'out ubliee .
Cil alout ateinnant Walwein , Esporunant , laschied le frein .
Ja l'aveit pris a costeier , Ne li poeit mie esluinnier ; Sa main tendeit a Walwein prendre , Pramis l'aveit tut vif a rendre .
Walwein vit que si tost veneit E que si tost curre poeit ; Ses resnes tint , si s'arestut , E cil fu prés si trescurut .
Al trespas traist Walwein s'espee , El chief li ad tute enbevree , Jesqu'es espaules le fendi , Unques li helmes nel guari ; Cil chaï si fina sa vie E Walwein dist par curteisie : « Marcel , en enfern ou tu vas A Quintilien nunceras , Par tei li mand e tu li di Que Bretun sunt assez hardi ; Lur dreit vuelent bien desrainer E plus faire que manacier .
» Dunc rad Walwein ses compainuns , Gerin e Bos , par nun semuns Que chescuns arriere turnast , A un des enchauçanz justast .
Walwein lur dist e il le firent , Treis Romains sempres abatirent .
Li message bien s'en aloent E li destrier tost les portoent E li Romain les enchaçoent Ki de nient nes esparnioent .
Mult les aloent ateinant E des lances suvent butant , Mult lur dunoent granz colees , Or des lances , or des espees ; Mais unc ne pourent tant ferir Qu'un en peüssent retenir Ne nafrer ne deschevalchier Ne de nule rien damagier .
Un en i out , cusin Marcel , Sur un cheval forment isnel ; Dolenz fu mult de sun cusin Qu'il vit gesir lez le chemin .
Travers les chanz esporunout , Les treis messages costeiout , A traverse ferir vuleit Mais Walwein bien l'aparceveit , Sur lui puinst si l'ala ferir , Unc cil n'out de turner laisir .
Sa lance laissa jus chaeir Que ne li pout mestier aveir , S'espee traist , ferir quida , Leva le braz , le puin halça , E Walwein li ad tut trenchied Le braz que il aveit haucied , L'espee e le braz e le puin Li fist voler el champ bien luin .
Altre cop li eüst duné , Mais cil de Rome l'unt hasté .
Issi alerent enchauçant Tant qu'a un bois vindrent fuiant Ki ert entr'els e le chastel Que Artur aveit fait nuvel .
Artur out sis mil chevaliers Tramis emprés les messagiers Pur les bois e les vals cerchier E pur la cuntree espier .
Encuntre les messages fussent , Si mestier ert sis securussent .
Un bois aveient trespassé E dejuste erent aresté , Sur lur chevals armé seeient , Des messages guarde perneient , D'umes armez od granz compaines Virent covrir tutes les plaines .
Lur messages unt cuneüz E les enchauceürs veüz .
Enmi le vis lur sunt sailli A une voiz e a un cri .
Romain sempres se resortirent , Par les champaines s'espandirent ; Tels i out ki furent irried Que tant aveient enchaucied , Kar Bretun bien les envaïrent , Qui al turner maint en ferirent , Maint en unt ataint e maint pris , Maint trebuchied e maint ocis .
Petreïus , uns riches ber , N'out en Rome d'armes sun per , Dis mil armez out en baillie , Tant out en sa cunestablie .
Cil oï parler de l'aguait Que li Bretun aveient fait .
Isnelment od dis mil escuz Ad celz de Rome securus .
Par dreite force e par destreit , Od les armez qu'il cundueit , Fist les Bretuns el bois rentrer , Ne porent mie cuntr'ester .
Dessi al bois dura la chace Que ne li porent tenir place .
Al bois se sunt cuntretenu E al bois se sunt defendu .
Petreïus les assailli , Mais de sa gent mult i perdi Kar li Bretun les abateient ; E dedenz le bois les traeient ; Mult ert espés le chapleïz Entre le bois e le larriz .
Quant Artur vit le demurier Que faiseient li messagier , Ne que cil pas ne reveneient Ki emprés cels alé esteient , Ider , le fiz Nu , apela , Cinc mil chevaliers li livra ; Emprés les altres les tramist Si li ruva qu'il les quesist .
Walwein e Bos se combateient E li altre bien i fereient , Grant noise i aveit e grant hu , A tant vint Ider , le fiz Nu ; Dunc sunt Bretun esvigoré , Le champ avant unt recovré .
Ider poinst , s'enseine escria , E cil od lui qu'il amena .
Bien fu la puingte parfurgniee E mainte sele i out vuidiee , Maint cheval pris e guaainied E maint chevalier trebuchied .
Petreïus l'estor maintint , Sa gent restreinst , ariere vint , Bien sout fuïr , bien sout turner , Bien sout chacier , bien sout ester .
Suvent veïssiez beles chaces E turneier par plusurs places .
Ki hardiz fu , hardi truva , Ki juster volt , sempres justa , Ki ferir volt sempres feri , Ki ne se pout tenir chaï .
Bretun puineient a desrei , Ne vuleient estre en cunrei , Desirrus erent de juster E desirrus d'armes porter ; Chevalerie desirroent , Pur ço suvent se desreoent ; Ne lur chaleit cument qu'alast Mais que la guerre cumençast .
Petreïus fu mult engrés , Ses bons humes tint de sei prés .
Bien sout d'estur , bien sout de guerre , Bien sout atendre e bien requerre ; Suvent turnout , suvent puineit , Cels ki chaeient rescueit .
Bos d'Oxinefort aperçut , Ki de l'estur l'estre cunut , Que senz perte n'en turnereient Se Petreïum n'ocieient , U ocieient u perneient , Kar Romain par lui se teneient E li Bretun trop folement S'embateient entre lur gent .
Des plus hardiz e des meillurs Traist a cunseil od lui plusurs .
« Barun , dist il , parlez od mei , Vus ki Artur amez de fei .
Cumenciez avum cest estur Senz le seü nostre seinur ; Si bien nus en chiet , bien sera , Si malement , il nus harra .
Si nus sumes li surdeior Que de cest champ n'aion enor , Hunte e damage recevrum E le haenge Artur avrum .
Pur ço nus estuvreit pener De Petreïum encumbrer , Que vif ou mort le puissum prendre E vif ou mort a Artur rendre .
Altrement partir n'en poüm Que nus grant perte n'i aium .
Faites tuit ço que jo ferai E la puiniez ou jo puindrai .
» Cil distrent que bien le ferunt ; Quel part que Bos irra irrunt .
Quant Bos ot od sei ces qu'il volt , E espié e veü ot Li quels Petreïus esteit Ki tuz les altres mainteneit , Cele part puinst mult fierement E li altre comunement .
Unkes ne pristrent fin ne cesse Dissi qu'il vindrent en la presse U Petreïus chevalchot Ki les meisnies guvernot .
Bos le cunut , juste lui puinst , Lur dous chevals ensemble joinst , Les braz geta si l'enbraça ; En sa cumpaigne se fia , De sun gré se laissa chaeir ; Merveilles peüssiez veeir !
En la grant presse chaï jus , Entre ses braz Petreïus .
Bos tint e Petreïus traist ; Mult s'esforça qu'aler l'en laist .
Romein curent a la rescusse , Ki lance porte tost l'estrusse ; Quant les lances lur sunt faillies , As espees caplent furbies ; Petreïum volent rescurre E Bretun volent Bos securre .
Mult veïssiez fiere asemblee , Estur espés , dure medlee , Healmes pleier , escuz percier , Halbercs falser , hanstes brisier , Seles voidier , seles turner , Humes chaeir , humes nafrer ; Bretun l'enseigne lur seignur , Cil de Rome crient la lur .
Li un s'esforcent que il l'aient E li altre tut tens l'en traient , Avisunkes cuniseit l'un Ki ert Romein , ki ert Bretun , Fors as paroles e as criz , Tant iert espés li capleïz .
Walwein par la grant presse vait , Od s'espee la veie fait , Fiert e enpeint , caplë e bute , Maint en abat , meint en desrute , N'i ad Romein ki ses cops veie Ki ne li face , s'il puet , veie .
Yder turne de l'altre part , Ki des Romeins fait grant essart ; Gerin de Chartres li adiue .
Li un pur l'autre s'esvertue ; Petreïum unt trespassé E Bos od lui unt adossé , E Bretun unt Bos relevé , Sur un cheval l'unt remunté .
Petreïum unt retenu , Ki maint cop aveit receü ; Parmi la presse l'unt mené Dedenz lur force a salveté .
A bones gardes l'unt laissié , Puis unt l'estur recumencié .
Cil furent senz meinteneür Cume nef senz guverneür Que venz quel part que volt enpeint , Quant il n'i ad ki dreit la meint ; Altresi fud de la cumpaigne Ki ot perdu sun chevetaine ; Ne fud mie puis defensable Qu'el ot perdu sun cunestable .
Bretun les vunt mult demenant E a granz turbes abatant ; Les abatuz vunt trespassant E les fuianz vunt ateignant ; Les uns pernent , les uns ocient , Les uns despuillent , les uns lient ; Puis runt retrait lur cumpaignuns , El bois vindrent a lur prisuns .
Petreïum en unt porté , A lur seignur l'unt presenté , Altres prisuns od lui asez ; Arthur les en ad merciez .
Puis lur ad dit , se il venqueit , Que a chascun sun fieu creistreit .
Arthur fist les prisuns guarder E as guardes les fist livrer ; Purparlé ad e cunseil pris Qu'il les tramettra a Paris ; En chartre les fera tenir Tant qu'il en face sun plaisir , Kar se il en l'ost les retient , Cument que seit perdre les crient .
Dunc aparailla quis merra E establi quis cunduira : Chador e Borel e Richier E Beduer le buteillier , Quatre cuntes de bien halt lin , Rova li reis lever matin , Ki od les prisuns tant alassent E tant lunges les cunveassent Que li meneür seür feussent E la dute passé eüssent .
L'emperere par ses espies Ot tost les noveles oïes Que cil par matin muvereient Ki les prisuns mener deveient .
Dis mil chevaliers fist munter , Tute noit les rova errer Tant que les prisuns devancissent , S'il poeient sis rescusissent .
Sertorius , de Libe sire , E Evander , li reis de Sire , E de Rome Caricius E Catellus Vulteïus , Chascun de ces quatre ot grant terre E chascun fud bien duit de guerre , Cil furent eslit e sumuns D'aler rescurre les prisuns , Chevetaine des altres furent .
Dis mil armez , le seir , s'esmurent ; Cil del païs les cundueient , Qui les dreites veies saveient .
Tute nuit unt tant chevalchié E chevalchant tant espleitié , El chemin de Paris entrerent , Un lieu cuvenable troverent A faire lur enbuschement ; Iloc s'esturent coiement .
Es vus el mein la gent Arthur Chevalchant alques aseür , E nequedent agueit dutoent ; En dous cumpaignes chevalchoent .
Chador e Borel od lur gent Chevalchoent premierement , Li quens Richier e Beduer , Ki les prisuns durent garder , Od cinc cenz armez les sieweient E les prisuns mener feseient , Les puinz detriés les dos lïez E desuz les chevals les piez .
Es vus cels devant sur l'agueit Que cil de Rome aveient fait , E Romein saillent tuz ensemble , Tute la terre crolle e tremble !
Hardiement les envaïrent E cil forment se defendirent .
Beduer e Richier oïrent La grant tumulte , les cops virent ; Les prisuns firent arester E en un lieu seür turner ; A lur escuiers les livrerent E a garder lur cumanderent .
Puis laissierent chevals aler , Ne cesserent d'espuruner Des qu'il furent justé as lur ; Dunc se tindrent a grant vigur .
Romein ça e la vunt puignant , Ne voldrent mie entendre tant A descunfire les Bretuns Cum a rescurre les prisuns .
E Bretun ensemble puineient E ensemble se reteneient , Ensemble aloent e veneient E ensemble se defendeient ; E Romein sus e jus cureient , Ça e la les prisuns quereient ; As prisuns tant querre entendirent Que de lur gent mult i perdirent .
Bretun par cunreiz se partirent E quatre eschieles establirent : Chador ot les Cornualeis E Beduer les Herupeis , Richier ot des suens un conrei , Borel ot ces del Maine od sei .
Li reis Evander aparçut Que lur force e lur gent descrut , Ensemble les fist tuz restraindre , Quant as prisuns ne pot ateindre , Puis les fist ensemble tenir E ordeneement ferir .
Dunc en orent Romeins le pris E as Bretuns en fu le pis ; Mult les greverent , mult en pristrent E quatre des meillors ocistrent : Er , le fiz Yder , i fud morz , Uns chevaliers vaillanz e forz , E Hyrelgas de Periron , N'i aveit plus hardi nisun , E Aliduc de Tyntaiol , Dunt si parent orent grant dol , E Mauric Chadorkeneneis , Ne sai s'esteit Bret u Gualeis .
Borel del Mans , uns gentilz cuens , Ki grant mestier aveit as suens , Se cunteneit hardiement E mult amonestot sa gent .
Mes desur lui puinst Evander , De sa lance li fist lu fer Parmi la gule trespasser , Borel chaï , ne pot ester .
Bretun s'aloent esmaiant Que de lur gent perdeient tant ; Cuntre un d'els i ot set Romeins .
Jas voleient saisir as meins , Mort u pris u descunfit fussent E lur prisuns perdu eüssent , Mes Guitard , li cuens de Peitiers , Ki guardot cel jor les forriers , Ot sempres la novele oïe Que des Romeins une partie Esteient as prisuns rescurre .
Cele part laissa chevals curre , Ovoc li trei mil chevalier E li forier e li archier .
Romein a ferir entendeient , Ki les Bretuns descunfiseient , Quant Guitart vint od ses meisnees Espurunant , lances beissees ; Plus de cent en deschevalchierent Ki unques puis ne redrescierent .
Es vus Romeins tuz esbaïz E tuz se tindrent pur huniz ; Quidoent que Artur venist E sa gent tute le siewist .
Quant tant virent des lur chaeir , De guarisun n'orent espeir .
Cil de Peitou bien les asaillent E li Bretun pas ne lur faillent ; Li un pur les altres s'avivent E des Romeins abatre estrivent , E Romein turnerent les dos , Tuz descuverz e tut desclos ; As herberges voldrent vertir , Ne saveient aillors guarir .
Bretun les unt lunges chacié E lur ocis unt bien vengié , Bien les chacierent e ateinstrent , Ki d'els abatre ne se feinstrent .
Reis Evander e Catellus E des altres cinc cenz u plus Furent ateint e abatu , Esquanz morz , esquanz retenu ; Tant en pristrent cum prendre voldrent E tant cum amener en porent , Puis sunt el chemin returné U la bataille aveit esté ; Borel , le bon cunte del Mans , E lur morz quistrent par les champs .
Le cunte troverent gisant Ensanglanté , l'alme espirant .
Porter en firent les nafrez E les ocis unt enterrez .
A cels qui Arthur ot rové , E si cum il ot cumandé , Les premerains prisuns chargierent E a Paris les enveerent .
Les altres pris novelement Firent lier estreitement ; Al chastel od els les menerent , A lur seignur les presenterent ; L'aventure e l'agueit li distrent E tuit ensemble li pramistrent , S'il as Romeins se cumbateit , Que senz dutance les veintreit .
L'emperere sot l'aventure E sot la grant descunfiture , Sot d'Evander , ki ert ocis , Sot des altres ki erent pris , Vit sa gent forment esmaïe E vit la guerre cumencie , Vit que suvent li meschaeit E vit que rien ne cunquereit ; Anguissus fud , mult s'esmaia , Pensa e pensa e duta ; En dutance fud qu'il fereit , Si a Arthur se cumbatreit U sun riere ban atendreit Ki enprés lui venir deveit .
La bataille forment dutot Pur ço que rien n'i guaainot .
Cunseil prist qu'a Hostum irra E par Lengres trespassera ; Sa gent fist sumundre e muveir ; A Lengres vindrent de halt seir , En la cité se herbergierent E es valees se logierent .
Lengres seeit al chief d'un munt E les valees entur sunt .
Arthur sot tost qu'il voldrent faire E quel part il voleient traire ; Bien sot que pas ne cumbatreit Dessi que greinur gent avreit ; Nes volt pas laissier sujorner Ne prés de lui aseürer ; A quanqu'il pot , celeement , Fist sumundre e mander sa gent .
Lengres ad laissié a senestre , Ultre s'en trespassa a destre ; L'empereür volt devancir E la veie d'Hostum tolir .
Tute noit ad , dissi el mein , Erré od s'ost que bois , que plein , Tant qu'il vint en une valee Que Soeïse ert apelee ; Par cele valee passot Ki d'Ostum a Lengres alot .
Ses humes fist Arthur armer E ses cumpaignes ordener , Quel ure que Romein venissent Que prestement les recuilissent .
Herneis e tute la frapaille Que nul ués n'orent en bataille Fist dejuste un munt arester E cumpaigne d'armez sembler , Que cil de Rome , s'il les veient , De la multitudine s'esfreient .
Sis mil , sis cenz , seisante e sis En une eschiele , tuz de pris , Mist en un bois , desus un tertre , Ne sai a destre u a senestre .
Moruid , li cuens de Gloëcestre , Dut chevetaine de cele estre .
A cels dist li reis : « Ci estez !
Pur nule rien ne vus movez .
Si mestiers est , ça turnerai E les altres par vus tendrai , E si Romein , par aventure , Turneient a descunfiture , Puigniez aprés sis ateigniez , Ociez les , nes esparniez !
» E cil distrent : « Bien le ferum .
» Dunc prist une altre legiun Des nobles humes , des vassals , Healmes laciez , sur lur chevals , Cels mist en un lieu plus veable , N'i ot fors lui nul cunestable .
La fud sa meisnie privee Qu'il ot nurrie e alevee .
En mi fist tenir sun dragun Que il portot pur gumfanun ; Des altres tuz fist uit cumpaignes , En chascune ot dous chevetaines ; A cheval fud l'une meitié E li altre furent a pié .
A ces ensemble cumanda E ço lur dist e lur pria Que cil qui a cheval serreient , Quant cil a pié se cumbatreient , De travers les Romeins ferissent E de travers les envaïssent .
Cinc mil , cinc cenz , cinquante cinc Chevaliers tuz pris en esling Ot chascune eschiele numbrez , De tutes armes tuz armez .
En quatre furent establies , Les cumpaignes en oit parties , Quatre detriés , quatre devant ; En mi fud l'autre gent mult grant , Chascun armé en sa maniere .
Le frunt de l'eschiele premiere Ot Auguissel d'Escoce en baille , L'autre Chador de Cornuaille ; L'autre cumpaigne ot Bos en mein E li cuens Gerin de Chartein ; La tierce eschiele fud livree , Bien cunreee e bien armee , A Aschil , lu rei des Daneys , E a Loth , lu rei des Noreis ; La quarte prist Hoel en guarde , Walwein od lui , ki ne cuarde .
Emprés ces quatre ot altres quatre Raparaillies a cumbatre : De l'une fud Key justisiers E Beduer li buteilliers ; Beduer ot les Estrueis , Key Angevins e Chinoneis .
Al cunte de Flandres Holdin E a Guitard le Peitevin Fud l'autre eschiele cumandee , E il l'unt volentiers guiee .
Quens Yugeïn de Leïrcestre E Jonathas de Dorecestre La setme cumpaigne reçurent , Seignur e cunestable en furent .
Li cuens de Cestre Corsalen E de Bade li cuens Urgen Orent l'uitme eschiele en baillie E Arthur en els mult se fie .
Les bons servanz , les bons archiers E les vaillanz arbelastiers Mist de dous parz defors la presse Pur traire bien a la traverse ; Tuit cil furent devant lu rei , Il fud detriés od sun cunrei .
Quant Arthur ot fait ses parties E ses eschieles establies , Oiez qu'il dist a ses nurriz , A ses baruns e a lur fiz : « Barun , dist il , mult me cunfort Quant jo voz granz buntez recort , Voz granz vertuz , voz granz cunquez ; Tut tens vus trois hardiz e prez .
Vostre prueise tut tens creist , Tut tens avive , ki k'en peist .
Quant jo record e jo purpens Que Bretaigne est en vostre tens Par vus e par voz cumpaignuns Dame de trente regiuns , Mult sui liez , mult me glorifi , E en Deu e en vus me fi Que vus encor plus cunquerrez E plus prendrez e plus avrez .
Voz prüesces , voz bones meins Ont dous feiz vencu les Romeins ; Saciez que mis cuers me devine E tute rien le me destine Que vus encor hui les ventreiz , Sis avrez dunc vencu treis feiz .
Vus avez vencu les Norreis , Vus avez vencu les Daneys , Vus avez vencu les Franceis E tenez France sur lur peis .
Bien devez veintre les peiurs Quant vencu avez les meilors .
Tributaires vus voelent faire E treü voelent de nus traire E France voelent recuvrer ; Tel gent quident ici trover Cum il ameinent d'orient ; Mais un de nus valt de ces cent .
Nes alez vus neent dutant , Kar femmes valent altretant .
Bien nus devum en Deu fier ; Ne devum pas desesperer , Od un petit de hardement , Que nus veintrum legierement .
Ja pur hume ne me faldrez Ne ja pur hume ne fuirez ; Bien savrai que chascun fera E bien verrai ki mielz ferra ; Par tut irrai e tut verrai E a chascun busuin serrai .
» Quant la parole fud finee Que li reis out dite e mustree , A une voiz li respundirent Tuit ensemble cil ki l'oïrent Que mielz vuelent iloc murir Que del champ senz victorie issir .
Mult les oïssiez aramir , Serremenz faire e feiz plevir Que pur murir ne li faldrunt , Tel fin cum il fera ferunt .
Lucius fud d'Espaine nez , Des Romeins bien enparentez ; Anz aveit de bone juvente Meins de quarante e plus de trente ; Hardiz ert e de grant curage , Fait aveit ja maint vasselage ; Pur sa force e pur sa valur L'aveit l'um fait empereür .
De Lemgres par matin turna , A Hostum dreit aler quida ; Meüe esteit sa grant gent tute , Mult esteit large e grant la rute .
Quant il oï e sot l'agueit Que Arthur ot devant lui fait , Vit que cumbatre l'estuveit U ariere returnereit ; Returner ne deignot il mie , Kar ço semblereit cuardie E si enemi l'ateindreient E grant damage li fereient , Kar cumbatre ensemble e fuïr Ne puet l'um mie bien furnir .
Ses reis , ses princes e ses ducs , Dunt bien i ot dous cenz u plus , E cels qui erent del sené , Manda , si ad a els parlé .
« Pere , dist il , gentil seignur , Bon vassal , bon cunquereür , Fiz fustes as bons anceisurs Ki cunquistrent les granz enurs .
Par els est Rome chief del mund E ert , tant cum Romein vivrunt .
Cil cunquistrent le grant empire ; Hunte est s'en nostre tens empire .
Gentil furent e vus gentil , De vaillant pere vaillant fil .
Chascun de vus ot vaillant pere , E lur valur oi en vus pere .
Chascun se deit forment pener De sun bon pere resembler ; Hunte puet aveir ki desert Que l'erité sun pere pert E ki par malveistié guerpist Ço que sis peres li cunquist .
Jo ne di mie , ço saciez , Que jo vus tienge a empeiriez ; Pruz furent , e vus estez pruz , E jo vus tieng a vaillanz tuz .
Seignurs , jo vei e vus veez , Jo sai e vus bien le savez Que la veie nus est toleite Ki a Hostum alot plus dreite .
Aler ne passer n'i poüm Si par bataille n'i passum .
Ne sai quel robeür novel , U robeür u laruncel , Nus unt devant close la veie Par unt jo mener vus deveie .
Il quidoent que jo fuïsse E que la terre lur guerpisse , Mes jo m'aloe tresturnant Pur els faire venir avant .
Or se sunt enbatu sur nus .
Prenez voz armes , armez vus !
S'il nus atendent sis ferrum E sil s'en fuient sis siewum .
Metum frein a lur engresté Si destruium lur poësté !
» Dunc saillirent as armes prendre , Ne voldrent mie plus atendre .
Lur bataille unt aparaillie , Lur cunreiz faiz , lur gent rengie ; Mult i ot reis e ducs paiens Entremedlé as cristïens , Ki de Rome lur fieus teneient E pur lur fieus Romeins serveient .
Par trenteines , par quarenteines , Par seisanteines , par centeines , Par legiuns e par milliers Departirent lur chevaliers , Maint a pié e maint a cheval , Les uns el munt , les uns el val ; Puis sunt , tuit rengié e serré , Cuntre la gent Arthur alé ; De l'une part de la valee Entra la gent romeine armee , De l'altre part , enmi lur vis , Orent Bretun lu champ purpris .
Dunc oïssiez grant corneïz E de greilles grant suneïz ; Serreement , süef passant , S'entrevindrent entr'aprismant ; Mult veïssiez , a l'aprismier , Saetes traire e darz lancier ; N'i poeit hum sun oil ovrir Ne sun viaire descuvrir .
Saetes volent cume gresle , Trestut en trubble l'air e medle .
Dunc vindrent as lances briser E as escuz fraindre e percier ; Les hanstes dunoent grant cruis , Bien halt en voloent li truis .
Enprés vindrent al capleïz E as granz cops des branz furbiz .
Dunc i ot estur merveillus , Unques ne vi plus perillus Ne plus medlé ne plus espés ; Ki ferir volt , tost en ot mes .
Fols n'esbaïs n'i ot mestier , Cuard ne s'i sot cunseillier .
L'un a ferir l'autre desturbe La grant espesse e la grant turbe .
Mult veïssiez le champ fremir , L'une eschiele l'autre envaïr , L'un cunrei a l'altre hurter , Les uns ferir , les uns buter , Les uns venir , les uns turner , Les uns chaeir , les uns ester , Hanstes brisier , retrois voler , Traire espees , escuz lever , Les forz les fiebles craventer , Les vifs les muranz defuler ; Rumpre cengles , rumpre peitrals , Seles voidier , fuïr chevals .
Lungement s'entrecumbatirent E lungement s'entreferirent Que cil de Rome ne ruserent Ne sur Bretuns ne recuvrerent .
N'iert mie legier a saveir Ki deveit la victorie aveir , Dessi que l'eschiele aprisma Que Beduer od Key mena .
Cil virent que poi cunquereient E que Romein bien se teneient ; Par ire e par dreit maltalent , Od lur cumpaigne estreitement , Entre les Romeins s'enbatirent La u la greinur presse virent .
Bien fiert Beduer , bien fiert Key : Deus !
quels baruns en curt a rei , Quel seneschal , quel buteillier !
Tant servent bien des branz d'acier .
Quels dous vassals , s'alques vesquissent ; Mult orent fait e plus feïssent .
Mult vunt la presse derumpant E mult en vunt agraventant .
Lur grant cumpaigne vient aprés , Ki mult s'argue , e fiert adés ; Maint cop i ot pris e duné , Maint hume ocis e maint nafré .
Beduer s'enbat en la presse , Ki ne repose ne ne cesse .
De l'altre part Key ne refine ; Maint en abat , maint en suvine .
Si alques tost se retenissent E a lur gent se restreinsissent Tant que Bretun les parsiewissent E li altre cunrei venissent , Grant pris e grant pru i eüssent E de murir guaris se fussent ; Mes il furent trop talentif E de ferir avant braidif ; Ne se sorent mie esparnier , La bataille voldrent percier , En lur granz buntez se fioent E es granz genz que il menoent .
Mes une eschiele unt encuntree Que li reis de Mede ot menee ; Boccus ot nun , paens esteit , Mult esteit pruz , grant gent aveit .
Li cunte sunt a cels medlé , N'unt mie lur grant gent duté .
Ço fud bataille bien ferue E medlee bien maintenue Entre paens e Sarazins E Estrueis e Angevins .
Li reis Boccus un glayve tint ; Mal ait sis cors quant il i vint !
Les dous cuntes ad descunfiz , E Beduer feri el piz ; De la lance parmi le cors Li fist passer le fer tut fors .
Beduer chiet , li cuers li part , L'alme s'en vait , Jesus la guart .
Key ad trové Beduer mort ; En talent ad que il l'en port , Mult l'aveit chier e mult l'amot .
Od tant de gent cumë il ot Fist ces de Mede departir E la place lur fist guerpir .
Mes , al targier e a l'atendre Qu'il fist al cors Beduer prendre , S'est li reis de Libie apresmez , Sertor ot nun , mult fud preisiez , Grant turbe aveit de gent paene Qu'il ot de sa terre demeine .
Cil unt Key nafré mortelment E ocis unt mult de sa gent , Mult l'unt nafré , mult l'unt feru , Mes il ad bien lu cors tenu .
De ses humes le remanant L'aloent entur defendant ; Porté l'unt a l'orin dragun Volsissent cil de Rome u nun .
Hyrelgas fud niés Beduer , Ki mult soleit sun uncle amer ; De ses amis , de ses parenz , Prist cil tant qu'il en ot treis cenz Od healmes , od halbercs , od branz , Sur bons chevals forz e curanz .
Cels asembla en un cunrei , Puis lur ad dit : « Venez od mei , La mort mun uncle voil vengier .
» Dunc prist Romeins a aprismier ; Le rei de Mede ad espié , Al gumfanun l'ad entercié .
Sur cel cunrei ala ferant , L'enseigne Arthur suvent criant Cum hume ki est forsenez , Ki ne puet estre amesurez ; Ne crient hume ne rien qu'il troisse Mes que sun uncle vengier puisse .
Si cumpaignun od lui s'esleissent , Les escuz pris , les lances beissent ; Mult en ocient e enversent , Par desus les chaeiz traversent ; En l'eschiele al rei se sunt mis Qui Beduer aveit ocis .
Od la vertu des bons chevals E od l'aïr des bons vassals , Destre e senestre vunt turnant E Hyrelgas les vait menant .
Des qu'al gumfanun ne cesserent U il lu rei Boccus troverent .
Hyrelgas l'ot bien avisé , Sun cheval ad vers lui turné , Parmi la presse avant s'enpeinst , En sum lu chief Boccus ateinst ; Forz fud li bers , li cops fud granz E li branz fud durs e trenchanz .
Li healmes fendi e quassa , La coiffe del halberc falsa ; Gesqu'as espalles le trencha , Li cuers creva , l'alme en ala E Hyrelgas le braz tendi , Lu cors retint qu'il ne chaï , Devant sei le traist en travers , Sur sun cheval le tint envers , Devant sei en travers lu traist , Unc cil ne cria ne se braist .
Li chevaliers fud aïrus E li chevals fud vigurus ; Entre sa gent se traist ariere Que paien ne Romein nel fiere .
La presse depart e derumpt , Si cumpaignun veie li funt .
Juste sun uncle l'ad porté , Tut l'ad par pieces decolpé , Puis ad dit a ses cumpaignuns : « Venez , dist il , fiz a baruns !
Alum ocire ces Romeins , Ces palteniers , fiz a puteins ; La gent ki en Deu n'ad creance Ne ki en Deu nen ad fiance Unt amené en cest païs Pur nus ocire e noz amis ; Alum , ocium les paens E ensement les cristïens Ki as paens se sunt justé Pur destruire cristïenté .
Venez asaier voz vertuz !
» Es les vus el champ revenuz ; Dunc oïssiez noises e criz E veïssiez grant capleïz , Healmes e branz estenceler E des aciers le fu voler .
Li bons ducs de Peitiers Guitart N'alot mie cume cuart ; Endreit sei bien le champ maintint .
Cuntre lu rei d'Alfrike vint ; Li uns l'altre forment feri , Mes li reis d'Alfrike chaï E li cuens s'en passa avant , Alfricans e Mors ociant .
Holdin , qui ert duc des Flamens , Ki teneit Bruge e teneit Lens , Turna encuntre la cumpaigne Alifatin , un rei d'Espaine .
Tant se sunt entrecumbatu E tant se sunt entreferu Que ocis fud Alifatin E ocis fud li cuens Holdin .
Lygier , ki ert cuens de Buluine , Justa al rei de Babiloine ; Ne sai dire ki mielz feri , Mes chascun d'els l'autre abati , Morz fud li cuens , morz fu li reis .
Altres cuntes i ot morz treis , Balluc e Cursal e Urgent ; Chascun des treis meneit grant gent .
Urgent esteit de Bade sire E Balluc cuens de Wiltesire ; Cursal de Cestre cuens esteit , A ces de Guales marchiseit .
Cist furent ocis en poi d'ure , D'ambes parz se cururent surre .
Les genz que cil mener deveient E ki lur gumfanuns sieweient , Vindrent a l'eschiele rusant Que Walwein alot cunduiant E Hoel od lui , sis cumpainz , Tel dui vassal ne furent ainz .
Unkes el siecle trespassé N'orent tels dous baruns esté De bunté ne de curteisie Ne de pris de chevalerie .
Cil de Bretaine la menur Sieweient Hoel lur seignur .
La lur cumpaigne esteit tant fiere E hardie de tel maniere Presse ne turbe ne dutoent ; Par tut aloent , tut perçoent , Cels ki ainz lur humes chaçoent E a turbes les graventoent Firent sempres les dos turner E maint en firent jambeter .
Od les granz cops que il dunoent E od la gent que il menoent Vindrent dissi al gumfanun Ki portot l'egle d'or en sum .
La troverent l'empereür E de sun barnage la flur , Od lui erent li gentil hume E li bon chevalier de Rome .
La veïssiez estur mortel ; Unc ne veïstes , ço quit , tel .
Kymar , ki ert cuens de Triguel , Ert en la cumpaigne Hoel ; Mult esteit de grant vasselage , Des Romeins feseit grant damage .
Mes un Romein ki ert a pié Le rua mort od sun espié .
Od lui ot mort dous mil Bretuns , Estre treis nobles cumpaignuns : L'un de ces treis ot nun Jaguz , De Bodloan esteit venuz , Li secunz fud Richomarcus E li tierz fud Boclovius .
N'en ot mie en l'eschiele sis De lur valur ne de lur pris .
Si cunte fussent cil u rei , A tut tens mes , si cum jo crei , Fust parole de lur prüesce ; Mult esteient de grant aspresce .
Essart feseient des Romeins ; Nuls ne veneit entre lur meins Ki n'eüst la vie finee , Fust od lance , fust od espee .
En l'eschiele a l'empereür S'embatirent devant les lur , E cil de Rome les suppristrent , Tuz treis ensemble les ocistrent .
D'ire e de rage furent plein Hoel e sun cusin Walwein , Quant il la grant ocise virent Que cil de Rome des lur firent .
Pur lur enemis damagier E pur lur cumpaignuns vengier Se sunt entr'els cume leün Entré , bestes mis a bandun ; Romeins destruient e essartent , Cops e colees lur departent .
Cil de Rome fort se defendent , Maint cop receivent , maint cop rendent , Bien tienent e bien sunt tenu , Bien fierent e bien sunt feru , Bien butent e bien sunt buté , Bien hurtent e bien sunt hurté .
Walwein fud de mult grant aïr , Unques ne fud las de ferir ; Tut tens ert fresche sa vertu , Unques sa mein lasse ne fu .
Forment alot Romeins cerchant E forment s'alot esforçant Qu'a l'empereür avenist E que od lui se cumbatist .
Tant ad alé e tant ad fait E tant enpeint e tant retrait , L'empereür ad encuntré , Chascun ad bien l'altre avisé .
L'emperere ad Walwein veü E Walwein ad lui cuneü .
De grant vertu s'entreferirent , Mult furent fort , pas ne chaïrent .
L'emperere fud granz e forz , Juefnes , hardiz , de grant esforz , Engignus e de grant prüesce ; Mult ot grant joie e grant leesce Que a Walwein se cumbateit Dunt si grant renomee esteit ; S'il en poeit vif eschaper , A Rome s'en quidot vanter .
Halcent les braz , les escuz lievent , De merveillus cops s'entregrievent .
Mult se anguissent , mult se hastent , De mainte guise s'entretastent ; Chascun l'autre forment requiert E chascun l'autre forment fiert ; Des escuz volent les asteles E des aciers les estenceles Fierent desus , fierent desuz , Mult par esteient andui pruz ; S'il eüssent le champ commun Tost fust la fin faite de l'un .
Mes cil de Rome recovrerent ; A l'egle d'or se rasemblerent , L'empereür unt sucuru , Pur poi ne l'orent ja perdu .
Les Bretuns unt ariere mis E lu champ unt sur els purpris .
Arthur vit sa gent resortir E cels de Rome resbaldir E lu champ cuntre lui purprendre ; Ne pot ne ne volt plus atendre .
Od sa cumpaigne vint criant : « Que faites vus ?
Alez avant !
Veez mei ci , vostre guarant ; N'en laissiez un aler vivant .
Jo sui Arthur ki vus cundui , Ki pur hume de champ ne fui .
Siewez mei , jo ferai la veie , Guardez que nuls ne se recreie .
Remenbrez vus de vos buntez , Ki tanz regnes vencu avez .
Ja de cest champ vif ne fuirai ; U ci veintrai u ci murrai !
» Dunc veïssiez Arthur cumbatre , Humes ocire , humes abatre , Halbercs rumpre , healmes quasser , Testes e braz e puinz colper .
Calibuerne tint , mult sanglente ; Cui il ateint , mort le gravente .
Ne puis ses cops mettre en escrit ; A chascun cop un hume ocit .
Cume leon , ki faim destreint , Ocist quel beste qu'il ateint , Tut ensement li bons reis fait , Cheval ne hume vif ne lait .
Cui il puet ferir ne plaier Mires n'i puet aver mestier ; Ja de sun cop huem ne guarra , Ja si petit nel plaiera .
De la veie Arthur fuient tuit Cume berbiz ki pur lu fuit .
Lu rei de Libe ad cunseü , Sertor ot nun , riches huem fu ; Lu chief li ad sevré del bu , Puis li ad dit : « Mal aies tu Ki ci venis armes porter Pur Calibuerne ensanglanter .
» Cil ne dit mot , ki mort se jut .
Polidetes lez lui s'estut , Riches reis ert , de Bithynie , Une terre de paenie .
Arthur l'ad devant lui trové , Merveillus cop li ad duné ; Des espalles lu chief li rest , Li chiefs chaï , li bucs remest .
As cops Arthur e a ses diz Unt Bretun Romeins envaïz E Romein encuntre s'anguissent , Espees traient , lances fruissent ; Des Bretuns grant damage funt , Cuntre lur force a force estunt .
Arthur les vit , mult li en creist , De Calibuerne granz cops meist .
L'emperere pas ne sujorne , La gent Arthur ocit a urne ; Ne se poënt entr'encuntrer Ne l'uns ne puet l'autre adeser , Tant par est granz entr'els la presse E la bataille si engresse .
Bien fierent cist , bien fierent cil , Tost en veïssiez murir mil .
Fierement s'entrecumbateient E fierement s'entr'ocieient .
N'iert mie aparant ki veintreit Ne ki vencuz ne mort serreit , Quant Moruid vint od sa cumpaine , Ki ert el bois , en la muntaine , U Arthur recuvrer deveit Si de sa gent li meschaeit ; Sis mil e sis cenz chevaliers E seisante sis , od destriers , Od clers healmes , od blancs halbers , Lances dreites , amunt les fers .
De la muntaine descendirent , Que cil de Rome nul n'en virent .
Detriés lur vindrent sis ferirent , Lur bataille par mi fendirent , Les uns des altres departirent , E tels i ot qu'il abatirent .
As chevals les vunt defulant E as espees ociant .
N'i porent puis Romein ester Ne ne porent puis recuvrer ; A granz turbes s'en vunt fuiant , Les uns les altres abatant .
L'emperere fud abatuz , El cors d'une lance feruz ; Ne sai dire ki l'abati Ne ne sai dire kil feri ; En la presse fud entrepris E en la presse fud ocis ; Entre les morz fud mort trovez , El cors d'une lance nafrez .
Cil de Rome e cil d'orient E li altre comunement A quanqu'il poënt del champ fuient ; Bretun les chacent e destruient ; Tant en ocient , tuit s'en lassent , Par desus les ocis trespassent ; Sanc veïssiez curre a ruissels E ocis gisir a muncels , Bels palefreiz e buens destriers Par les champs aler estraiers .
Arthur se fist joius e lié , Que l'orguil de Rome ot pleissié , Graces rendi al Rei de glorie , Par qui il ot eü victorie .
Cerchier ad fait tuz les ocis , Ses humes prendre e ses amis ; Les uns fist iloc enterrer , Les uns en lur terres porter .
Par la cuntree , as abeïes , En fist enterrer granz parties .
Le cors fist de l'empereür Prendre e guarder a grant enur ; A Rome en biere l'enveia E a cels de Rome manda Que de Bretaine qu'il teneit Altre treü ne lur deveit , E qui treü li requerreit Altretel li enveereit .
Key fud , ki ert a mort nafrez , A Chynon , sun chastel , portez ; Key cumpassa e fist Chynon E de Key ot Kynon cest nun .
Ne vesqui mie lungement , Asez murut hastivement ; Enterrez fud en un boscage Lez Kynon , en un hermitage .
A Bayues en Normendie , Dunt il aveit la seignurie , Unt Beduer enseveli Defors la porte , vers midi .
En Flandres fud Holdin portez E en Terrüene enterrez ; Lygiers fud portez en Buluine .
Arthur , ki remest en Burguine , Tut l'ivern iloc sujorna ; Les citez prist e apaia .
En esté volt Mungyeu passer E a Rome voleit aler , Mes Modred l'en ad returné .
Deus , quel hunte , Deus , quel vilté !
Sis niez , fiz sa sorur , esteit , E en guarde sun regne aveit ; Tut sun regne li ot livré E en guarde tut cumandé .
E Modred li volt tut tolir E a sun ués tut retenir ; De tuz les baruns prist humages E de tuz les chastels hostages .
Emprés ceste grant felunie Fist Modred altre vilainie , Kar cuntre cristïene lei Prist a sun lit femme lu rei , Femme sun uncle e sun seignur Prist a guise de traïtur .
Arthur oï e de veir sot Que Modred fei ne li portot ; Sa terre tint , sa femme ot prise .
Ne li sot gré de tel servise ; Sa gent tute a Hoel parti , France e Burguine li guerpi Si li rova que tut guardast E que par tut pais afermast ; En Bretaine returnereit , Cels des idles od sei merreit E de Modred se vengereit , Ki sa femme e s'onur teneit .
Tut sun cunquest poi preisereit Si Bretaine , sun fieu , perdeit ; Mielz volt laissier Rome a cunquerre Que perdre sa demeine terre ; A brief terme repairereit E a Rome , ço dist , irreit .
Issi vint Arthur a Witsant , Del parjurie Modred pleinant , Ki turné l'ot de grant cunquest ; Sun navie ot a Witsand prest .
Modred sot d'Arthur le repaire ; Ne volt ne ne deigna pais faire ; Cheldric de Seisuine ot mandé , Un duc , qui li ot amené Oit cent nefs bien aparaillies , Tutes de chevaliers chargies .
E Modred lur ot graanté E en eritage duné Pur lur aïe e pur lur force Del Humbre tut des qu'en Escoce , E ço que ot en Kent Henguist , Quant Vortiger sa fille prist .
Quant Modred ot sa gent justee , Grant fud e bele l'asemblee .
Entre la gent ki fud paene E la gent ki fud cristïene Ot od halbers e od destriers Seisante mile chevaliers .
Aseür quide Arthur atendre , Les porz li quide tuz defendre ; Ne li volt pas sun dreit guerpir Ne querre peis , ne repentir , E il se set tant a culpable Que de pais querre serreit fable .
Arthur fist ses nefs eschiper ; Tant mena gent , nes sai numbrer .
A Romenel volt ariver E la rova ses nefs turner , Mes ainz qu'il fust a terre issuz Fud Modred encuntre venuz Od ses humes delivrement , Ki od lui sunt par serrement .
Cil des nefs d'ariver s'esforcent , Cil de la terre lur deforcent .
Mult s'essaient de ambes parz , Traient saetes , lancent darz , Pances e piz e testes percent E crievent oilz s'il i adercent .
Cels des nefs estuet tant entendre As nefs cunduire , a terre prendre , Ferir ne cuvrir ne lur list , Par la mer mult de morz en gist ; Suvent cheent , suvent chancelent , Traïturs ces defors apelent ; As nefs deschargier el rivage Ot Arthur d'umes grant damage , Mult i ot bucs colpez e chiés .
La fud ocis Walwein sis niés ; Arthur ot de lui duel mult grant Kar il n'amot nul hume tant .
Auguissel fud od lui ocis Ki d'Escocë ert poëstis ; Des altres i ot ocis maint Que li reis mult regrette e plaint .
Tant cum il furent el sablun Ne fist Arthur si perdre nun , Mes puis qu'il furent al terrein E par egal furent el plein , N'i pot Modred aver duree Ne la grant gent qu'il ot menee .
Modred ot humes concultis , En pais e en repos nurriz ; Ne se sorent pas si cuvrir Ne si turner ne si ferir Cume la gent Arthur saveit , Ki en guerre nurrie esteit .
Arthur e li suen i fereient E des espees les serveient ; A vint e a cent les ocistrent , Mult en tuerent , mult en pristrent .
Grant fud l'ocise , e plus grant fust Se li vespres ne lur neüst ; Li jorz failli e la nuit vint ; Arthur s'estut , sa gent retint .
La gent Modred s'est mise en fuie .
Quidez que l'uns l'autre cunduie ?
Nuls n'i perneit d'altre cunrei , Chascun pensot de guarir sei .
Modred s'en fuï tute nuit Querant recet u il s'apuit ; A Lundres quida remaneir , Mes cil nel voldrent receveir ; Tamise e Lundres trespassa , Jesqu'a Wincestre ne fina .
En la cité se herberja , Ses genz e ses amis manda ; Des citheeins prist feelté E humages , estre lur gré , Qu'a lur poeir le meintendrunt E pais e fei li porterunt .
Arthur n'ot cure de sujor , Ki vers Modred ot grant haür .
D'Auguissel ot grant doel eü E de Walwein qu'il ot perdu ; Grant fud li dols de sun nevou , Le cors fist mettre ne sai u .
Sun maltalent turna e s'ire A Modred , sil poeit ocire ; A Wincestre le vint siewant , De tutes parz gent sumunant ; La cité volt faire asiegier E sa gent entur alogier .
Quant Modred vit Arthur e l'ost Ki la cité envirun clost , Semblant fist qu'il se cumbatreit E que cumbatre se voleit , Kar , se il lunges ert asis , N'en turnereit qu'il ne fust pris , E , se il pris estre poeit , Ja d'Arthur vif n'eschapereit .
Tuz ses humes fist asembler , Prendre lur armes e armer , Par cunreiz les fist establir E a cumbatre fors issir .
Des que cil furent fors issu , Tuit cil de l'ost sunt la curu ; Sempres i ot maint cop duné , Maint hume ocis e maint nafré ; A Modred prist a meschaeir , Ne pot sa gent fuisun aveir .
Mes il pensa de guarir sei ; Mesfait ot mult si crienst lu rei .
Tuz ses privez e ses nurriz E cels qu'Arthur ot plus haïz Asembla tut priveement , Cumbatre laissa l'autre gent ; Vers Hamtune prist un sentier , Unc ne prist fin des qu'al gravier .
Estiermans prist e mariniers Par pramesses e par luiers ; En mer se fist od els enpeindre Que nel peüst Arthur ateindre .
En Cornuaille l'unt cunduit ; Arthur crient , volentiers s'en fuit .
Li reis Arthur Wincestre asist , La gent venqui , la cité prist .
A Ewein , le fiz Urien , Ki de la curt esteit mult bien , Duna Escoce en eritage E Ewein l'en ad fait humage ; Niés Auguissel aveit esté Si clamot dreit en l'erité , Ne cil n'aveit ne fiz ne femme Ki sur Ewein preïst lu regne .
Ewein fud mult de grant valur , Mult ot grant pris e grant enur De la medlee e de la guerre Que Modred mist en Engleterre .
La reïne sot e oï Que Modred tantes feiz fuï ; Ne se poeit d'Arthur defendre Ne ne l'osot en champ atendre .
A Everwic iert a sujor , En pensé fud e en tristur ; Membra lui de la vilainie Que pur Modred s'esteit hunie , Lu bon rei aveit vergundé E sun nevou Modred amé ; Cuntre lei l'aveit espusee Si en esteit mult avilee ; Mielz volsist morte estre que vive .
Mult fud triste , mult fud pensive ; A Karliun s'en est fuïe , La entra en une abeïe , Nune devint iloc velee , En l'abbeïe fud celee .
Ne fud oïe ne veüe , N'i fud trovee ne seüe , Pur la verguine del mesfait E del pechié qu'ele aveit fait .
Cornewaille ad Modred tenue , L'autre terre ad tute perdue .
Par mer e par terre envea , Paens e cristïens manda ; Manda Yreis , manda Norreis , Manda Seissuns , manda Daneys , Manda ces que Arthur haeient , E qui sun servise cremeient , Manda ces qui terre n'aveient , Ki pur terre servir voleient ; Duna e pramist e preia Cumë huem fait ki busuin a .
Arthur fud dolenz e iriez Que de Modred ne fud vengiez ; Mult li peise del traïtur Que de sa terre ad nisun dur ; A Cornuaille ad gent ja trait E se peine que plus en ait ; Tenir cele e plus prendre enteise .
Arthur le set , forment l'en peise ; Tute s'ost manda des qu'al Humbre , Grand fut li pueples , n'en sai numbre ; Grant fud la gent que li reis ot , La quist Modred u il le sot ; Ocirre voleit e destruire Sun traïtur e sun parjuire .
Modred nen ot de fuïr cure , Mielz se volt mettre en aventure E en abandun de murir , Que tantes feiz de champ fuïr .
Juste Camble fud la bataille En la terre de Cornuaille .
Par grant ire fud asemblee E par grant ire fud justee ; Par grant ire fud l'ovre enprise , Grant fut la gent , grant fu l'ocise ; Ne sai dire ki mielz le fist Ne qui perdi ne qui cunquist Ne qui chaï ne qui estut Ne qui ocist ne qui murut .
Grant fud de ambes parz la perte , La plaine fud des morz cuverte E del sanc des muranz sanglente .
Dunc peri la bele juvente Que Arthur aveit grant nurrie E de plusurs terres cuillie , E cil de la Table Roünde Dunt tel los ert par tut le munde ; Ocis fud Modred en l'estur E de sa gent tut li plusur , E de la gent Arthur la flur E li plus fort e li meillur .
Arthur , si la geste ne ment , Fud el cors nafrez mortelment ; En Avalon se fist porter Pur ses plaies mediciner .
Encore i est , Bretun l'atendent , Si cum il dient e entendent ; De la vendra , encor puet vivre .
Maistre Wace , ki fist cest livre , Ne volt plus dire de sa fin Qu'en dist li prophetes Merlin ; Merlin dist d'Arthur , si ot dreit , Que sa mort dutuse serreit .
Li prophetes dist verité ; Tut tens en ad l'um puis duté , E dutera , ço crei , tut dis , Se il est morz u il est vis .
Porter se fist en Avalun , Pur veir , puis l'Incarnatiun Cinc cenz e quarante dous anz .
Damage fud qu'il n'ot enfanz .
Al fiz Cador , a Costentin , De Cornuaille , sun cusin , Livra sun regne si li dist Qu'il fust reis tant qu'il revenist .
Modred aveit dous fiz bien granz , Bien orguillus e bien preisanz ; Cil virent tuz les baruns morz , Virent peri lé granz esforz , Virent d'Arthur l'esluinement , Virent lu rei fait novelment ; Les Saisnes ki od Modred erent , Ki de la bataille eschaperent , Unt ensemble od els alïez ; Tant les unt blandiz e preiez , Retenu les unt a soldees Si lur unt granz terres dunees .
Le mielz del païs unt saisi .
L'uns d'els en Lundres s'enbati , Li altres volt tenir Wincestre ; Issi quiderent seignur estre ; Mes Costentin les vint siewant , Ki d'els veintre se mist en grant .
L'un frere en Wincestre trova , En un mustier le decola Devant l'autiel saint Amphibal ; Gardez s'il fist pechié e mal .
Puis ad l'autre frere siewi ; Cil sot sa venue e oï , En un mustier s'ala mucier , Mes ne li pot aver mestier ; La le fist li reis decoler , Le chief li fist del buc voler .
Treis anz regna , puis fud ocis , Ço fud grant doel a ses amis .
A Estanhenges fud portez E a grant enur enterrez .
Cunan , sis niés , enprés regna ; Orguillus fud , mult se preisa , Pais ne sot faire ne garder , Ses genz laissot entremedler .
Par les citez s'entremedloent E li barun se guerrioent ; Entre lui meïsme e sa gent Aveit grant discorde suvent .
Sun uncle guereia e prist E les dous fiz sun uncle ocist Pur ço qu'il esteient dreit eir Si deüssent lu regne aveir .
Quatre anz fud reis e petit plus , Enprés regna Vortyporus .
En sun tens Saidne revelerent , La terre tute aver quiderent ; As genz firent mainte moleste , Deus cunfunde tute lur geste !
Bien lur estut al cumençail , Al rei firent maint grant travail ; A la parfin s'esvertua , Soldeiers prist , genz aüna , Ne laissa a nul d'els manage Dunt il n'en eüst bon hostage .
Puis tint pais jesqu'a sun decés .
Malgo , sis niés , fud reis aprés , Ki ama mult chevalerie E mult l'usa tute sa vie .
Les idles envirun cunquist E les humages des reis prist ; De bealté e de bones murs Surmunta tuz ses anceisurs .
Forment fud bels , forment fud genz , Forment ama tuz ses parenz , Larges fud mult a desmesure , Unques d'aveir tenir n'ot cure .
Malgo se tint a escharni , A deshonuré , a huni , Que il le jor n'ot tant duné Dunt qui que seit li seüst gré .
Une sule teche aveit male Dunt li Sodomite sunt pale ; Ne sout l'em en lui altre vice Ne ne feseit altre malice .
Cariz fud puis reis de la terre , Mes tute la perdi par guerre ; Dolenz fud e maleürus E a tute gent haïnus .
En sun tens vint la grant surverse De paens e de gent adverse Que Gurmunt amena par mer , Bien en avez oï parler , Ki firent la destructiun Dunt Bretaine perdi sun nun .
Gurmunz fud riches e puissanz E de sun cors forment vaillanz ; Hardiz fud , de noble curage , E mult esteit de grant parage ; D'Alfrike fud , fiz a un rei Ki esteit de paeine lei .
Le regne emprés sun pere eüst E reis en fust se li pleüst , Mes il ne volt ne ne deigna , A un sun frere le duna , A un suen frere juvenur Otria sa terre e s'onur , Si dist que ja reis ne serreit Si realme ne cunquereit .
Par mer , ço dist , irreit conquerre Que reis serreit en altre terre .
De lui prophetiza Merlins Que ço serreit uns lus marrins .
Mariniers quist e estiermans E nefs e barges e calans ; Cent e seisante mil armez Tuz cuneüz e tuz numez , Estre estiermans e mariniers , Estre servanz e estre archiers , Mena Gurmunt en sun navire .
Ne sai des barges numbre dire , Mult ot nefs e grant gent mena , Mainte grant mer aviruna , Maint idle prist , maint rei venqui , Mainte terre prist e saisi .
Tant ala par mer naviant , Reis venquant , terres cunquerant , En Yrlande vint salvement , La terre prist delivrement .
D'Yrlande se fist rei clamer , Puis volt en Engleterre aler .
Seidnes aveit en Engleterre , Ki as Bretuns feseient guerre ; Suvent aveient chalengié E pur cunquerre guerrié Twancastre en Lyndesie e Kent Que Henguist ot premierement , E ço que tint sis fiz Octa , Ki vers Escoce cunversa .
Suvent aveient tut eü Suvent aveient tut perdu , Suvent orent duné hostages E suvent orent fait humages Que des Bretuns recunuistreient E pais e triewes lur tendreient .
Quant il aveient tut pramis , Humages faiz , hostages mis , Tant par esteit lur fei malveise , Des que il veient lieu e aise E des que alcuns reis mureit U de sun cors afiebliseit , Sempres erent a reveler E a tolir e a rober .
En Northumberlande maneient ; La repeiroent , la veneient .
De Gurmund oïrent parler , Ki tant esteit puissant e ber ; As Bretuns pais e triewes pristrent , Entretant a Gurmund tramistrent ; Mult li dunerent , plus pramistrent , Puis li preierent e requistrent Que en Bretaine a els passast E la terre lur delivrast ; Volentiers de lui la tendreient E volentiers l'en servireient .
Treü chascun an l'en durreient E a seignur l'en cunuistreient ; Paens esteit , e il paen , E Bretun erent cristïen ; Bien se deveient entr'aidier E cristïenté abaissier ; Si cum il erent d'une lei Si deveient aver un rei .
Quant Gurmund oï lur requeste , Od sa flote qu'il aveit preste En Northumberlande passa , A ces de Saisuine parla ; Afermé unt lur cuvenance Par hostages e par fiance , Gurmund , del païs delivrer E as Seidnes en fieu livrer , E li Seidne , de fei porter E de treü par an duner .
Dunc pristrent la terre a destruire ; Deus , quel dolur e quel injuire De bone terre e de gentil , Que turné est a tel issil !
Saisne les Alfricans cunduient , Maisuns ardent , viles destruient ; Les chevaliers e les vileins , Les clers , les muines , les nuneins , Batent e chacent e ocient ; La lei Damnedeu cuntralient .
Mult veïssiez terre eissillier , Femmes hunir , humes percier , Enfanz en berz esbüeler , Aveirs saisir , preies mener , Turs abatre , viles ardeir .
Li reis n'ert mie del poeir , Ne ne poeit tant gent aver , Que il osast Gurmund veer ; Ne l'osot mie es pleins atendre , Kar pru ne se poeit defendre .
Li paen vunt tut purpernant , Clerc ne prestre n'i ad guarant ; Li bon esvesque e li chanoine , Li bon abé ne li bon moine N'unt pas seürté de lur vies ; Celles laissent e abeies , Cors sainz e reliques en portent , Li un les altres descunfortent .
En crieme e en dolur sunt tuit ; Ki plus tost puet fuïr si fuit .
Fuient povre , fuient manant , Fuient burgeis e païsant , Fuient vilain e vavassur E des baruns tuit li plusur .
Petit se fient es granz turs , Quant il espeir n'unt de sucurs .
Chambres voident , guerpissent sales .
Li un s'en sunt fuï en Guales ; Cil ki püent e ki nés unt En Bretaine la menur vunt .
En Cornuaile sunt remés Cil ki ne porent aver nés .
Gurmunt ala Kariz querant , E Kariz ala tant fuiant Qu'en Cirecestre fud suppris , E Gurmund l'ad iloc asis ; Ysembard vint al siege a lui , Ne pot trover aillurs refui .
Niés lu rei Lowis esteit , Ki de France chacié l'aveit ; De France l'aveit fors jeté E de sun fieu deserité .
Ysembard a Gurmunt parla ; Sis hum devint , Deu renea , Deu renea e sa creance Pur vengier sei del rei de France .
Tant fud li chaitis deceüz , Tant fud desvez e mescreüz , L'amur guerpi del Criatur Si reçut la lei paenur .
Paens asistrent Cirecestre ; Tels fud dedenz n'i volsist estre .
Lur paveilluns entur tendirent , Tentes leverent , loges firent .
Tute unt guastee la cuntree , La viande prise e portee ; La cité unt entur si close Que nul de cels issir n'en ose .
Perieres firent e berfreiz Sis asaillirent plusurs feiz .
Lur enginz firent as murs traire , Mes ne poeient engin faire Que cil dedenz ne cuntrefacent .
Mairiens e cleies entrelacent , Kernels refunt , portes afaitent , Le jor ovrent , la nuit se guaitent ; Bretesches e murs apareillent .
Quant li un dorment , li un veilent .
As defenses pieres atraient , E nequedent forment s'esmaient , Kar il ne sevent ne ne veient Engin par quei defendu seient .
Cil defors suvent les asaillent E pur els prendre se travaillent , Mes cil se peinent del defendre ; Nes pot Gurmund par force prendre .
Quant il veit que prendre nes puet , E que demurer li estuet , Entur la cité fist chastels A bretesches e a kernels ; L'un en livra a Ysembard , Que devers lui la cité guard ; Altre livra a ses baruns E altre as princes des Seissuns .
A sun ués fist faire une tur U il esteit tut a sujur ; Iloc esteit , iloc giseit , Iloc jueit , iloc dormeit .
La gent dedenz n'est pas malveise : Suvent , quant il veient lur aise , Funt a cels defors asaillies , En abandun mettent lur vies .
Suvent i ot grant podneïz E suvent grant palateïz .
Suvent en i aveit de pris , Suvent de nafrez e d'ocis .
Mes cil defors , ki plusur sunt , En la cité platir les funt ; Iloc les chacent e enteitent , Mes des murs prendre poi espleitent .
Lungement se sunt defendu E lungement se sunt tenu , E plus lungement se tenissent Que cil par force nes preïssent , Si feus la vile n'espreïst ; Grant mal e grant damage fist .
Cil defors , par grant tricherie Que puis ne ainz ne fud oïe , Unt la cité tute enflambee .
Oëz cum il l'unt alumee : Muissuns od reiz e od glu pristrent E en croisés de noiz fu mistrent ; Od le fu firent enz repundre Esprises de lin e de tundre ; As piez des muissuns les pendirent , Merveilluse veisdie firent .
Al seir , quant vint a l'avesprer , Laissierent les mussuns aler ; Cil s'alerent la noit logier La u il soleient nier , Es tas des blez e es muidluns E es sevrundes des maisuns .
Li feus nurri e eschalfa , La vile esprist e aluma .
Bretun virent la vile ardeir , Flambe voler , maisuns chaeir ; A cumbatre se cunreerent , Mes vencu furent , kar poi erent .
Li reis Kariz se tresturna ; Triés un triés altre s'en ala ; En Guales dreit sa veie tint ; Ne sai dire que puis devint .
Issi fud la cité preisie Tute destruite e eissillie .
Pur ço que par muissuns fud prise E par muissuns issi cunquise , La soleient jadis alquant E funt encor li païsant La cité as muissuns nomer , Pur la merveille recorder Que par ces oisels fud perdue La cité que tant fud tenue .
Gurmund destruist meinte cité E maint chastel d'antiquité , Mainte yglise , mainte clergie , Maint evesquié , mainte abeye Ki ne furent puis restorees Ne puis ne furent abitees .
Encore i perent les ruines E les deserz e les guastines Que Gurmund fist en plusurs lieus Pur tolir as Bretuns lur fieus .
Quant il ot guasté lu païs , Les viles arses , l'aveir pris , Lu regne ad as Sednes duné ; E il lur aveit afié A duner s'il le cunquereit E il si fist , bien lur fist dreit .
Cil unt la terre recuillie , Ki mult l'aveient encovie .
Pur un lignage dunt cil furent Ki la terre primes reçurent Se firent Engleis apeler Pur lur orine remenbrer , E Englelande unt apelee La terre ki lur ert dunee .
Tant dit Engleterre en franceis Cum dit Englelande en engleis ; Terre a Engleis , ço dit li nuns , Ço en est l'espositiuns .
Des que Brutus de Troie vint Tut tens Bretaine sun nun tint Jesqu'al terme que jo vus di Que par Gurmund sun nun perdi Si ot novels abiteürs , Novels reis e novels seignurs .
Cil voldrent tenir lur usage ; Ne voldrent prendre altre language .
Les nuns des viles tresturnerent , En lur language les nomerent .
Engleis voldrent rei establir , Mes ne se porent assentir Que un rei sulement eüssent E a un rei tuit suget fussent .
Ne s'acorderent mie a un , Ainz firent , par cunseil commun , Plusurs reis en plusurs cuntrees Si unt les terres devisees .
Plusurs feiz s'entreguerrierent E plusurs feiz se rapaierent .
Si cum chascun plus fort esteit Sur le plus fieble cunquereit .
Issi unt lungement esté Que il n'orent rei curuné Ne mustier n'i ot restoré Ne tenue cristïenté ; Altel sacré ne dedié , Enfant levé ne baptizié .
Cent anz e plus i ont esté Senz lei e senz crestïenté .
Parler en oï saint Gregoire Ki a cel tens ert apostoire : Saint Augustin i enveia , Clers esteit bons e mult l'ama .
A lui se sunt acumpaignié Quarante clerc forment preisié .
En Tanet vint premierement E de Tanet passa en Kent ; A Kantuorbire s'aprisma E li pueples mult l'ennura .
Reis Aldebert , ki Kent teneit , Del lignage Henguist esteit ; Cil ad saint Augustin oï , Baptisiez fu , en Deu creï ; Emprés lu rei fud sa meisnie Regeneree e baptizie .
Saint Augustin mult s'esjoï Del pueple ki s'i cunverti .
El nun de sainte Trinité Fist un mustier en la cité ; Par la terre ala sermunant , Mustiers feisant , clers ordenant .
Par lieus trova genz de put aire Ki a enviz voldrent bien faire ; Saint Augustin mult se pena E lungement i travailla Ainz qu'il les peüst aturner A Deu servir n'a Deu amer .
Quant lu païs ot puralé E mult en ot avironé , A Dorecestre vint errant , La lei Damnedeu anunciant .
Lez Dorecestre ot une gent , Devers suth est prueceinement , Saint Augustin lur sermuna E la lei Deu lur anuncia .
Cil furent de male nature , De sun sermun ne orent cure ; La u li Sainz lur sermunot E de lur pru a els parlot , A ses dras detriés li pendeient Cues de raies qu'il aveient ; Od les cues l'en enveierent E asez lunges le chacierent .
E il pria nostre Seignur Que de cele grant desenur E de cele orrible avilance Ait en els signe e remembrance ; E il si orent veirement E avrunt perpetuelment , Kar trestuit cil ki l'escharnirent E ki les cues li pendirent Furent cué e cues orent E unkes puis perdre nes porent ; Tuit cil unt puis esté cué Ki vindrent de cel parenté , Cué furent e cué sunt , Cues orent e cues unt , Cues unt detriés en la char En remembrance de l'eschar Que il firent al Deu ami Ki des cues l'orent laidi .
E quant il fud d'els eschapé , En une valee est entré De Dorecestre a cinc luees Vers north west entre dous valees ; S'est al pié del munt arestez Od ses cumpaignuns , tut lassez .
Pur reposer s'i aresturent , Chalt e sei orent e las furent .
Saint Augustin prist a penser Cument purreit mais endurer La hunte que l'um li feseit ; Purpensot sei qu'il s'en irreit .
Deu li est aparu a tant , Apertement od lui parlant : « Tien , dist il , tun purposement Si te cuntien seürement .
Tu iés mis serfs e tu me pleis E bien me plaist ço que tu fais .
M'aïe avras , jo sui od tei , Ço que tu requiers jo t'otrei .
Overte t'est del ciel l'entree E a entrer t'est graantee .
Tu troveras lu ciel overt U cil entre ki bien me sert .
» Saint Augustin ot Deu veü E sun cunfort ot entendu .
Tant l'esguarda cume il pot , E ço fu tant cume Deu plot .
Al lieu vint u Deu ot esté , En plurant ad iloc uré .
Jus se mist , la terre beisa E meinte feiz s'agenuilla ; Puis ad un bastun fichié dreit Iloc u Deu veü aveit ; Une veine d'ewe en sailli Ki tute la place cuvri , L'ewe surt e li ruissels crut , Sun canel fist , aval curut .
N'esteit mie anceis la cuntree Herbergie ne cultivee Pur ço que ewe n'i cureit Ne que funteine n'i surdeit .
Saint Augustins Deu mercia E ses cumpaignuns cunforta ; Le lieu ad Cernel apelé U il aveit Deu esgardé ; Cernel cest nun que jo ai dit En romanz est : Deu veit u vit .
Li clerc le poënt bien saveir , Cerno , cernis , ço est veeir E Deu ad nun en ebreu El ; De ces dous moz est fait Cernel .
Cerno e El sunt ajusté , Li uns dit Vei , l'autre dit Dé ; Mais une lettre en est sevree , De la fin de Cerno ostee , Si est par une abscisiun Faite la compositiun ; L'un est ebreu , l'autre latins .
Ço vit e volt saint Augustins Quant il a Cernel cest nun mist Que remenbrance nus feïst Que Damnedeu en cel lieu fu E en cel lieu l'aveit veü ; Quant nus cest nun Cernel oüm Saver e remenbrer devum Que Damnedeu s'i demustra E estre e parler i deigna .
Quant li Engleis e li Saissun , Primes li rei , puis li barun , Orent tuit receü baptesme , De funz levé , enoint de cresme , Saint Augustin joius en fu , Ki mult desira lur salu .
Es terres que Bretun teneient , Ki des Engleis se defendeient , Trova moines , trova abez , Trova set evesques sacrez , E trova un arcevesquié Dunt Karliun aveit le sié .
A Bangor ot une abeÿe Ancïenement establie ; Dionot abbes en esteit .
Prés de dous mil moines aveit Departiz en set cumpaignies ; En chascune des set parties Aveit moines prés de treis cenz ; Issi erent en set cuvenz .
Del labur de lur mains viveient , De lur labur se susteneient .
Saint Augustins demander fist Les set evesques , si lur dist Que il ert de Rome legat E d'Engleterre esteit primat , Si deveient beneïçun De lui receivre par raisun E estre en sa subjectiun .
Cil respundirent : « nu devum , Kar nus nostre arcevesque avum , Ki ad sun sié a Karliun Par le cunfermement de Rome ; Ja nen iert tresturné par hume .
Ensurquetut nel devum faire , Kar Engleis sunt nostre adversaire ; De noz terres nus unt geté E de noz fieus desherité .
Nus sumes e avum esté Cristïens de cristïens né E cil sunt de paene gent E cunverti sunt novelment .
Desdeing nus semblë e vil chose Ne nuls de nus loer ne l'ose Que a celui seium suget Ki de cels salver s'entremet Ki de noz fieus chacié nus unt E en noz fieus remanant sunt ; E tuit cil sunt nostre enemi Par ki Engleis sunt cunverti E ki od els unt cumpaignie E commune e parçonerie .
» Saint Augustin n'i pot plus prendre Ne ne lur pot faire el entendre ; Al rei Aldeberd le mustra E cil forment s'en desdeigna .
Aldebert esteit reis de Kent ; Elfrid manda , un sun parent , Ki de Northumberlande ert reis ; Cil asemblerent les Engleis , Lur amis e lur humes tuz , Ki plus fort erent e plus pruz .
Bangor e Dyonot l'abbé E les moines de la cité E l'autre clergié ensement Volent destruire mortelment Ki ne lur portent reverence , Ne ne vuelent obedience Faire lur ne professiun Fors al prelat de Karliun ; Saint Augustin unt refusé Pur hunte d'els e pur vilté ; Chevaliers e geldes manderent , A Leïrcestre s'asemblerent ; Par la voleient trespasser E par la en Guales entrer .
Brochinal la cité teneit , Quens ert e des Bretuns esteit .
Mandé ot quanque mander pot E as Engleis cuntr'ester volt .
Mais Engleis se tindrent forment Descunfiz fud , kar poi ot gent ; De ses humes ot grant damage Si s'en fuï en un boscage .
Li bon hermite e li bon moine E li religius chanuine , Cil de Bangor meïsmement , Erent venu communement Preier Elfrid a Leïrcestre E cels ki meistre durent estre Que de cel pueple e del clergié Eüssent menaie e pitié .
Li hume de religiun , Ki ne voleient si bien nun , Hermite , moine , clerc , vilain E povre gent e citheein , Ki s'aloent atapissant , De plusurs lieus vindrent avant , Plusurs nus piez , plusurs en langes , Querre merci as genz estranges .
Cil furent cruel e felun E orguillus come leün ; De ço dunt il le desus eurent Le noalz firent que il peurent .
Deus , quel dolur !
Deus , quel pechié !
N'en eurent pas greinur pitié Que lus fameillus de berbiz ; Mult en firent grant tueïz .
Dous milliers e dous cent en pristrent Sis decolerent e ocistrent ; N'en est moine ne clerc estuers , Martirs firent des cumfessors .
Puis voldrent a Bangor aler Cité destruire e gent tuer .
Bretun e Gualeis ki l'oïrent Grant asemblee encontr'els firent .
En la terre aveit treis baruns Ki erent seignur des Bretuns ; Des altres esteient seignur Kar plus fort erent e meillor .
Bledric de Cornuaille ert sire E si teneit Devenesire ; Issi cum l'ewe d'Esse curt De la funteine u ele surt Des qu'en la mer u el descent Ço tindrent Bretun lungement ; Mes Adelstan quant il regna Ultre Tambre les esluina .
Chatwan esteit reis de Northwales E Margadud reis de Suthwales ; Tut esteit lur jesqu'en Saverne Ki lez le munt curt de Malverne ; Mais Aedelstan tant les destreinst Que ultre Waie les enpeinst .
Chevaliers e geldes menerent Cil ki des altres seignur erent ; Bledric , Chatwan e Margadud , Par grant ire e par grant vertud , Engleis e Seisnes asaillirent E cil forment les recuillirent .
Mes Elfrid fud sempres nafrez E fuiant est del champ turnez , Mes merveilles i ot ocis De sa gent e de ses amis .
Ocis fud en cele bataille Bledric li cuens de Cornuaille .
Dunc se sunt Bretun asemblé , A Leïrcestre sunt alé ; Cadwan , ki savant ert e pruz , Firent rei par le los de tuz .
Cil ad tuz mandez e sumuns Serjanz , chevaliers e baruns .
Engleis , ki les cuntez teneient E reis apeler se feseient , Sunt tuit a sa merci venu E si hume sunt devenu .
Puis dist qu'il passera le Humbre Se gent plus fiere ne l'encumbre , Northumberlande destruira E la gent tute en chacera ; Lu rei Elfrid , se il l'atent , Si par force ne se defent , Prendra en champ u ocira U vif le deseritera .
Elfrid oï que il veneit E les manaces qu'il feseit .
Manda amis , manda parenz , Manda ses humes e ses genz , Manda Engleis , manda Seissuns , Ki guerre aveient as Bretuns ; Grant fud li pueples d'ambes parz , Que de hardiz , que de cuarz .
Li gentil hume del païs , Ki d'ambes parz orent amis , Virent le mal kin avendreit E la perte ki grant serreit Se li dui rei se cumbateient Ki si griefment s'entrehaeient .
Tant unt d'un rei a l'altre alé , Tant unt cunseillié e parlé , Les reis firent entr'acorder E par ostages pais fermer .
Des terres unt fait tel esguart Que chascuns d'els en ait sa part E chascuns fei a l'altre port ; Elfrid ait des le Humbre en nort E Chatwan ait del Humbre en su ; Issi unt pais entr'els tenu E entr'els ot puis tel amur Unques n'i pot aver greinur ; Lur aveirs mistrent en commun , Tut iert as dous , tut ert a l'un , Greinur amur aver ne porent .
Femmes pristrent e enfanz orent , Dous fiz orent a un termine : Le fiz Elfrid ot nun Edwine E Chadwallein le fiz Cadwan ; Andui furent nez en un an .
Pur l'amur des peres garder E pur les fiz faire entr'amer Furent li fiz ensemble mis , Ensemble nurri e apris ; D'une guise furent chalcié E d'une guise apparaillié .
Quant il porent bien chevalchier , Escuz porter , lances baillier , Chevals bien puindre e bien tenir , Espees traire e cops ferir , Chevalier furent fait ensemble En Armoriche , ço me semble .
La les ot fait Chadwan mener E la lur fist armes duner , Kar si parent ki la maneient Bretun nez de Bretun esteient .
Quant li pere furent finé E de cest siecle trespassé , Chascun des fiz tint s'erité ; Dous anz unt puis amis esté E dous anz unt l'amur tenue Que lur dui pere orent eüe .
Edwine tint del Humbre en la E Chadwalein del Humbre en ça .
Mes Chadwalein ot plus asez Chastels e viles e citez Que li reis Edwine n'en ot ; Curuner se fist quant il volt .
Granz festes e granz curz teneit E noblement se cunteneit .
Edwine li preia e quist Qu'il otreiast e cunsentist Que il peüst estre sacrez E beneïz e curunez De la le Humbre u il maneit Cum cil de ça le Humbre esteit .
Cil dist qu'il s'en cunseillereit E a sa gent en parlereit , E ço que l'um l'en loereit A brief terme li respundreit .
Dejuste l'ewe de Duglas S'entrevindrent a un trespas Pur cele chose purveeir Cum el peüst plus bel seeir .
As dous rives de l'ewe furent E par messages parler durent ; Endementiers que li message , Li plus viel hume e il plus sage , De l'un rei a l'altre passoent Ki les cunseilz entr'els portoent , Li reis Chadwalein descendi , Sumeil ot grant si s'endormi .
Sun chief li tint sis niés Brienz Ki mult ert iriez e dolenz Que Aedwine ço requereit Que unques mais esté n'aveit .
De curuz e de marrement Suspira mult parfundement ; Mult suspira e mult emfla , Espessement des oilz lerma ; Lu chief lu rei en fud muidliez Si que li reis est esveilliez ; Sa mein ad a sun chief levee , Sa face trova arusee .
Dunc prist Brien a regarder E Brien escrieve a plurer .
« Brien , dist li reis , que as tu ?
Pur quei plures , qu'as tu eü ?
» « Sire , dist il , jol vus dirrai : Curusciez sui e grant doel ai Que en nostre tens e par nus , Dunt sui dolenz e curusçus , Ad ceste terre honur perdue .
Grant hunte nus est avenue : Dous reis curunez volez faire , A mal chief en puissiez vus traire , De ço que uns reis sot tenir E dunt l'um deit un rei servir .
» Li reis pur ço que Briens dist L'otrei qu'il aveit fait desfist ; Al rei Edwine fierement Manda qu'il nel fereit neient , Kar li barun le cuntralient : Cuntre raisun serreit , ço dient , E cuntre dreit e cuntre lei , Que ço que deit estre a un rei Seit parti e a dous donez Si que chascuns seit curunez ; Ne volt lu regne retaillier Ne sa dignité abeissier .
Edwine , ki orguillus fu , Irïement ad respundu Que jamés cungié n'en querra , Senz cungié se curunera E altretel franchise avra En sun regne cum il de ça .
Chadwalein dist s'il le feseit Que la curune li toldreit , Le chief ovoc li abatreit ; E cil dist ço qu'il nel cremeit .
Issi sunt par mal departi E chascuns ad l'autre haï ; Chascuns sot a l'altre mal gré , Chascun ad l'autre desfié .
Edwine fud fel e irus , Mult fu emflez e orguillus ; De ço qu'il prie ore , ço dit , Serra preiez jesqu'a petit .
Es vus esmeüe la guerre E a eissil mise la terre ; Tuit li plusur s'entreguereient , Terres saisissent , viles preient .
Chadwalein grant ost asembla , Al Humbre vint , l'ewe passa , Northumberlande volt guaster E Edwine deseriter .
Edwine fud de grant curage , Ne volt fuïr pur nul damage ; Sei e sa terre volt defendre , Ne deigna pais ne triewes prendre .
Cuntre Cadwalein chevalcha Sil venqui e desbareta ; E Chatwalein s'en volt aler E en sa terre returner , Mes Edwine devant lui vint Ki la veie li clost e tint E Chadwalein fuï aillurs .
Par boscages e par tresturs Alad vers Escoce fuiant , Edwine emprés l'alad querant ; Grant peine e grant travail li crut En Irlande passer l'estut .
Li reis d'Yrlande le reçut E henura si cum il dut E Edwine , ki fu remés , Quant il ne pot ateindre as nés , Lu regne Chadwalein saisi , Chastels destruist , turs abati , Terres purprist , citez guasta , Humes raïnst , viles preia .
Suer Brien li fud enditee , A Virecestre l'ad trovee , A Everwic la fist mener E en sa chambre iluec guarder .
Ne sai ki li ot amené Pelliz , un clerc d'Espaine né , Ki mult esteit de grant clergie E mult saveit d'astronomie .
Al curs des esteiles luisanz E al vol des oisels volanz Les aventures cunisseit De ço dunt il s'entremeteit .
Ne poeit rien Cadwalein faire , Nés asembler ne genz atraire Que li devins n'aparceüst E que Edwine nel seüst .
Suvent appareilla navie E suvent ot grant compainie ; Suvent se mist siglant en mer , Suvent as porz volt ariver ; Mes Edwine devant veneit Ki la terre li defendeit ; Kar li devins tut devinot U e quant ariver quidot .
Chadwalein ot grant marrement Que returné fud tant suvent ; De sa terre l'orent siewi Serjant e parent e ami ; Guerpies orent li plusur Lur eritez pur sue amur .
A cels dist qu'en Bretaine irreit , Al rei Salomun parlereit ; Andui erent d'un parenté E cil l'aveit suvent mandé , Ki bien esteit de grant poeir .
Que noit que jor , que mein que seir , Unt tant curu e tant siglé A Gernerui sunt arivé , Un isle vers soleil culchant ; Ço qui que d'iloc en avant N'ad altre terrë u gent maine Entre Cornuaille e Bretaine .
N'orent guaires en l'idle esté Li reis chaï en enferté ; Malade fud de fievre ague Dunt cil returne ki bien sue ; De veneisun ot desirier , Nul altre char ne pot mangier .
Li reis ad Brien apelé , Preié li ad e cumandé Que char de veneisun li quiere , Ne li chaille de quel maniere ; Ja ne vendra a guarisun Si il n'ad char de veneisun .
Brien fud del rei anguissus , De lui guarir fud desirus ; Garçons apela e vadlez , Levriers fist mener e brachez , Quistrent valees , quistrent plaines , Quistrent faleises e muntaines , Tute la terre avirunerent , Unc cerf ne bisse ne troverent Ne daim ne lievre ne chevrol ; Lores ot Brien mult grant dol .
Quant vit que sis uncles mureit Pur veneisun que il n'aveit , Ne il ne set u il la troisse , Un braün trencha de sa quisse , Larder le fist e bien rostir , Puis le fist a sun uncle offrir ; Ne sai se li reis en gusta , Mes il guari e trespassa .
E des que il pot sus lever , Ses nefs fist mettrë a la mer , A Kidalet ariva dreit , Ki a cel tens cité esteit Entre Dinan e la marine , Encore i pert bien la ruine .
Li uns reis l'autre rei reçut E enura que plus n'estut ; Sun herberjage e sun sujor Li fist aver a grand enur , E a sa terre recuvrer Se sur Edwine volt aler L'avancera mult haltement De sun aver e de sa gent .
Tut l'ivern unt ensemble esté E tut l'ivern unt sujorné ; Entretant unt nés purchacees , Aïe quise , pris mainees .
En Engleterre unt enveé En tapinage aparaillé Brien , pur le devin ocire , Ki tut saveit lur estre dire .
Purparlé unt e cunseil pris Que , tant cum li devins ert vifs , En Engleterre n'enterunt Ne el païs n'ariverunt .
Bien set dire a quel port e quant Turnent cil qui vunt naviant S'il en volt prendre guarde e cure .
Brien se mist en aventure ; A Barbeflué en mer entra E a Suthamtune ariva .
Ses dras pur plus malveis chanja E de malveis s'aparailla ; Un bastun fist faire ferrin Cume burdun a pelerin , Li fers fud bien lungs e aguz , Bien fud trenchanz e esmuluz .
Brien se mist en tapinage , Cum huem de luin pelerinage ; Veiant gent s'alot desguisant , Bien semblot povre peneant ; Al bastun s'alot apuiant , D'ures en altres clopignant ; Tant quist la curt e demanda Qu'a Everwic lu rei trova .
Entre les povres s'enbati , Entre les povres se tapi , Entre les fardus fud fardus Cume mendis e busuinus .
Sa suer est d'une chambre issue E Brien l'ad bien cuneüe ; En ses meins un bacin teneit , A la reïne ewe quereit .
Brien s'enbati en sa veie Qu'ele le cunuisse e veie ; La suer ad le frere entercié , Mes il li ad dit e cluignié Qu'ele ne face nul semblant Qu'il li partienge tant ne quant .
Il la baisa e ele lui , Asez plurerent ambedui .
Defors la presse se sunt trait Que hum ne femme nes agueit ; Ele li ad tut l'estre dit E si li ad mustré Pellit , Le devin , qui esteit venuz ; Par aventure ert fors issuz .
Suvent veneit , suvent alot , Entre les povres trespassot .
Brien parti de sa sorur , Ki de lui ert en grant freür ; En la veie al devin s'est mis , Ki passot entre les mendis ; Tant atendi e aguaita Que li devins lez lui passa .
Del bastun de fer qu'il tint grant Li duna tel cop en butant Par mi le cors li enbati , Forment l'enpeinst e cil chaï , Unques ne dist oï ne nun .
Briens i laissa lu bastun , Senz le bastun tut cuintement Se traist entre la povre gent Si qu'il ne fud aparceüz Ne enterciez ne mescreüz .
Le jor s'est alé demuçant , Entre les povres tresturnant , La nuit issi de la cité Tut suavet e a celé , De la cuntree s'esluina .
Que nuit que jor tant espleita , A Essecestre vint sur Esse ; Es vus envirun lui grant presse De Bretuns , de Cornualeis , De chevaliers e de burgeis ; Demandant vunt dunt vient , u vait , Que volt , que quiert , que dit , que fait .
De Chadwalein vunt demandant U est , pur quei demure tant ; Die lur veir s'il revendra E si jamés terre tendra .
« Oïl , dist Brien , asez tost Le verrez venir a tel ost , Ja Edwine ne l'atendra Ne el regne ne remaindra .
Pur amur lu rei mainte feiz Nus ad damagé e destreiz ; Faites chastels , guarnissiez turs , Kar jesqu'a poi avrez sucurs .
» Brien ad as Bretuns parlé , De plusurs set la volenté ; Essecestre prist e saisi , Tenir le volt si la guarni ; A sun uncle ad par brief mandé Quei e cument il ot ovré ; Tutes li manda les noveles , E li reis quist nefs e naceles .
Li reis Salomuns , sis cusins , Que des suens , que de ses veisins , Li livra dous mil chevaliers Estre estiermans e mariniers ; A Toteneis vindrent siglant , Liez en furent li païsant .
Li reis Edwine dolent fu Del bon devin qu'il ot perdu E d'Essecestre que Brienz Aveit prise si ert dedenz .
Peanda , lu rei de Mercie , Ço ert d'Engleterre partie , Ad enveé od grant esforz Pur guarder la terre e les porz E pur Essecestre aseeir S'altrement ne la puet aveir .
Peanda Essecestre asist , Entrer volt dedenz mes nel fist ; Brien fud dedenz ki la tint Tant que li reis Chadwalein vint .
A Toteneis esteit venuz E des nefs a terrë issuz ; Des noveles ad demandees E noveles li sunt cuntees Que Brien , sis niés , est asis , Pendu serra se il est pris .
Li reis , de Brien anguissus , E de succurre curius , Tant chevalcha od ses vassals Que bois , que plains , que munz , que vals , Al siege vint cum il ainz pot .
Deus , quel joie Brienz en ot !
Chadwalein ot riches meisnies E richement apareillies ; Quatre cunreiz ad establiz , Puis ad cels del siege asailliz .
Mult en i ot que pris que morz Des plus riches e des plus forz .
Peanda meïsmes fud pris , Ne fud nafré , ne fud ocis .
Bien fud tenu , bien fud gardez , Ne pot mie estre delivrez Dissi qu'il fist al rei humage E prist de lui sun eritage .
De sun fieu li ad fait ligance , E pur faire ferme aliance E pur faire entr'els ferme amur Prist Chadwalein une sorur Que Peanda aveit , mult bele , Gente e curteise damisele .
Chadwalein les Bretuns manda , Mult les blandi e mercia Del travail e de la haür Que suffert orent pur s'amur .
Tut ala gastant lu païs , La u il sot ses enemis ; L'ewe del Humbre trespassa , Chastels destruist , viles preia .
Edwine manda tuz les reis Ki Seidnes furent e Engleis ( Plusurs ki reis clamé esteient Pur realtez cuntez teneient ) .
Edwine les out tuz od sei Que par humages , que par fei .
Cuntre Chadwalein chevalcha E Chadwalein nel reduta .
En un champ ki Helfelde ad nun Fud la bataille e la tençun Entre Chadwalein e Edwine ; Mult ot entr'els mortel haïne .
Edwine fud morz e sis fiz , Ki esteit apelé Osfriz , E mort fud li reis d'Orkenie , Ki venuz ert en lur aïe ; Des altres i ot pris asez , Plusurs ocis , plusurs nafrez .
Grant fud l'ocise e grant la prise Dunt Chadwalein fist grant justise ; Cels destruist e lur parenté Ki cuntre lui orent esté ; Femmes fist ocire e enfanz , Neïs les petiz alaitanz ; Unques n'i pot valeir eage Ne pris ne bealté ne parage .
D'Edwine fud remés uns eirs Ki tint lu regne e les maneirs : Osriz ot nun en baptistire .
Mes Cadwalein ot sun empire ; Guerre e estrif cuntre lui prist , Lui e dous ses nevuz ocist Pur ço que part del regne aveient E eir emprés estre deveient ; Ne laissa qu'il peüst trover Ki deüst erité clamer .
Oswald aprés , un gentil ber Pur cristïene lei guarder , Uns nobles huem de franc curage , Ot lu regne par eritage ; Mes Chadwalein le guerria E vers Escoce lu chaça .
Quant il vit que tant luin fuieit E que ateindre nel poeit , Nel volt mie plus luin chacier Ne tuz ses humes travaillier ; Partie de sa gent livra A Peanda , si li rova Qu'Oswald chaçast tant e siewist Qu'il le preïst u oceïst .
Quant Oswald sot cel apareil , Forment li plot si prist cunseil Que pur Peanda ne fuereit Ainz l'atendreit s'il le sieweit ; En mi un champ s'est arestez Ki Hevenfeld est apelez .
Hevenfeld , cist nuns est engleis , Celestiel champ en franceis .
El champ fist une croiz lever , A sa gent la fist aürer ; « Sainte croiz , dist il , aürez , Batez cupes , merci criez .
De vos pechiez vus repentez E des mesfaiz pardun querez .
Faites vus humblement cunfés Que que aviengë en aprés ; Plus aseür estre purrunt Cil qui vivrunt u qui murrunt .
» Cil firent sun cumandement ; A genuilluns mult humblement Aürerent Deu e la croiz Od humble cuer , od simple voiz ; A Damnedeu merci requistrent , Disciplines e venies pristrent .
Puis sunt apresté de cumbatre , S'est qui sur els se vueille enbatre .
Peanda vint kis asailli , Mes malement l'en eschaï , Kar de sa gent le mielz perdi E il meïsmes s'en fuï ; Lu cuer ot gros e d'ire plein .
Plaindre s'ala a Chadwalein ; Jamés , ço dist , ne l'amera Ne de lui terre ne tendra Si d'Oswald ne li fait venjance , Ki li ad fait si grant pesance .
Quant lur plot , lur otz asemblerent , En Northumberlande passerent ; Encuntre Oswalt se cumbatirent , D'ambesdous parz mult i perdirent .
E Peanda Oswalt trova , Mult le haï sil decola .
Grant fud li dols e grant la perte , Humes ocis , terre deserte , Femmes vedves , viles guastees , Maisuns voides , preies menees .
Un des freres Oswald , Oswi , Lu regne sun frere saisi ; E li barun l'unt receü , Ki lur seignur orent perdu .
Cil vit la gent mult afieblie E la terre mult apovrie ; Vit la force Chadwalein grant , Vit Chadwalein fort e puissant , Vit que tenir ne se purreit Si Chadwalein l'envaïsseit .
Mielz volt laissier sa dignité E humilier de sun gré Que vers tel hume guerre prendre Dunt il ne se puisse defendre .
A Chadwalein prist parlement ; Mult li duna or e argent ; En sa baillie se submist , Sis huem devint , feelté fist , Sun regne de li recunut , E Chadwalein sun fieu li crut ; Issi fud la pais graantee E issi fud lunges guardee .
Oswi ot parenz e nevuz Asez preisanz e asez pruz , Ki , pur aveir part de la terre , Pristrent estrif entr'els e guerre .
Mes Oswi bien se defendi Que nuls terre ne li toli ; De ça le Humbre les chaça .
E cil vindrent a Peanda , Que forz hum esteit , sil requistrent , Avers e terres li pramistrent Sis maintenist e cunseillast E Oswi pur els guereiast .
Peanda dist qu'il n'en osot Si Chadwalein nel graantot ; N'osereit guerre cumencier Ne la pais enfraindre premier , Mes il querreit , se il poeit , Que Chadwalein l'otriereit .
A une Pentecuste avint Que Chadwalein feste e curt tint .
A Londres se fist curuner E ses baruns fist tuz mander .
Oswi n'i fud mie veüz , Ne il n'i esteit pas venuz ; Ne sai s'il ne volt u ne pot , U Chadwalein mandé ne l'ot .
Peanda en piez se dresça , Al rei Chadwalein demanda Que poeit estre e que deveit Que Oswi a curt ne veneit .
Tuit i esteient li barun E li Engleis e li Bretun , Oswi sul ne deignot servir N'a sa curt ne deignot venir .
« Essoine , dist li reis , le tient ; En enferté gist , si devient .
» Dist Peanda : « N'est mie issi ; Vus ne cunuissiez mie Oswi .
Il ad en Seissuine enveié Pur gent a cheval e a pié .
Gent purchace , soldeiers quiert ; Des qu'il purra e lieus en iert , Guerre quide grant esmoveir , Ne puet ne ne volt pais aveir .
Mes s'il ne vos pesot , jo voil Aler abatre sun orguil .
Si jo vostre cungié en ai , U vif u mort le vus rendrai ; De la terre l'en chacerai .
» Dist Chadwalein : « Jon parlerai .
» Dunc fist Peanda fors issir E les Engleis tuz departir ; Des Bretuns retint les ainz nez , Les plus riches , les plus senez ; La requeste lur ad mustree Que Peanda ot demandee .
Lez Chadwalein sist Margadud , Ki de Suthwales sire fud .
« Pose a , dist il , que cumença , E pose , ço m'est vis , dura L'ire mortel e la haenge , Cument qu'a la parfin en prenge , Entre nus Bretuns e Engleis .
De nus grever sunt tut tens freis ; Ja nul jor ne nus amerunt Ne fei ne pais ne nus tendrunt .
Membre vus de lur felunies , Membre vus de lur tricheries , Membre vus de lur cruelté , Membre vus qu'il vus unt grevé .
Suvent avez dit e juré , Mes vus l'avez tut trespassé , Que ja s'oster les poïez En cest regne nes larrïez .
Quant vus destruire nes osez U ne volez u ne poëz , Laissiez l'un a l'autre hunir E sis metez al cuvenir .
Peanda est des Engleis nez , Engleis est tut sis parentez ; Oswi est engleis ensement .
N'aiez vus ja nul marrement Se l'uns mastins l'autre pelice , L'un fel vers l'autre ust sa malice Laissiez l'un l'autrë estrangler E l'un a l'autre defoler .
» A la parole Margadud Se sunt tuit li Bretun tenud .
Dunc fud Peanda rapelez , Tuz pleins cungiez li fud dunez D'Oswi mal faire s'il poeit ; Ja Cadwalein n'en grucereit .
Peanda est de curt turnez , Mult orguilus e surquidez , E griefment Oswi guereia E mult suvent le damaga .
E Oswi li manda suvent E preia mult escordement Que pais e triewes li tenist Ne damage ne li feïst ; Or e argent , se li plaiseit , E altres aveirs li durreit .
Peanda dist que nel fereit , Ne jamés pais a lui n'avreit .
Oswi ne fud mie malveis ; Quant il vit que ne purreit peis Ne cuncorde ne triewe prendre , Mult se pena de sei defendre .
L'ire munta e engroissa , La guerre crut e espeissa .
Un jor se sunt entr'encuntré E par ire se sunt medlé .
Oswi ot en Deu grant fiance , Mult ot en lui ferme creance , E Peanda mult s'orguilla Es granz meisnees se fia ; Mes descunfit fud e ocis , Od lui plusurs de ses amis .
Osfriz , ki fud sis ainz nez fiz , En la curt Chadwalein nurriz , Requist e ot sun eritage Sin fist a Chadwalein humage .
Chadwalein fud bon justisiers , Leal rei fud e dreituriers ; Quarantë e oit anz tint terre , Suvent ot pais , suvent ot guerre ; A Lundres engrota e jut ; Iloc fina , iloc murut .
Bretun orent grant doel de lui , Mes cuntre mort n'ad nul refui .
Pur lui lungement remenbrer Firent de quivre tresjeter Un chevalier sur un cheval En apareillement real ; Dedenz fud lu cors le rei mis , Puis fud sur une porte asis A Lundres , devers occident , Iloc estut mult lungement ; Dejuste ot faite une chapele De saint Martin , mult riche e bele .
Chadwaladres emprés regna , Fiz Chadwalein , niés Peanda , Niés Peanda , fiz sa sorur , Ço fud uns reis de grant amur .
En sun tens fud falte de blé , E de la falte vint chierté , E de la chierté vint famine , Chier fud en burc , chier fu en vile ; Bien peüssiez treis jorz errer Ne trovissiez a achater Ne pain ne blé n'altre vitaille , Tant par ert grant partut la faille .
De peissuns e de salvagines , De veneisuns e de racines , De fuilles e d'erbes viveient , Altre viande nen aveient .
Ovoc cele mesaventure Revint une altre altresi dure ; Mortalité fud grant de gent Par air corrumpu e par vent ; Es meisuns , es champs e es rues E as marchiez e as charues , Manjant , alant , parlant chaeient , Sudement senz langur mureient .
Muerent pere , muerent emfant , Muerent seignur , muerent serjant ; Muert li sires , muert la muillier , Muerent vilain e chevalier ; N'estuet al fiz sun pere plaindre .
Mult veïssiez poi gent remeindre Es veies sultives e guastes ; Unques tel doel nen esgardastes .
Ne poeient pas fuisuner Tuit li vif as morz enterrer ; Cil qui le mort enterrer dut Od le mort enterrer estut .
Cil ki porent fuïr fuïrent , Lur fieus e lur meisuns guerpirent , Tant pur la grant chierté de blé , Tant pur la grant mortalité .
En sa meisun ad mal espeir Ki la suen veisin veit ardeir .
Chalewadres , ki reis esteit , Ki la terre guarder deveit , En Bretaine a Regnes passa Al rei Alain , ki mult l'ama ; Niés Salemun aveit esté , Ki sun pere aveit mult amé .
Il le reçut mult lïement E cunrea mult richement .
Engleterre fud apovrie , Failliz li blez , la gent perie , Le plus de la terre fud guast , Qu'il n'i aveit qui laborast .
Unze anz e plus fud eissillie E de laboreurs voidie .
Tant cum des Bretuns i aveit Es munz e es forez maneit .
E li Engleis ki remés erent E de la famine eschaperent , E plusur ki aprés nasquirent , Si cum il porent mielz vesquirent .
Que pur les viles restorer , Que pur les terres laborer , Unt en Sessuine la mandé U lur anceisur furent né Que od femmes e od enfanz , Od meisnies e od serjanz Viengent tuit esforceement , Terres avrunt a lur talent .
Terre avrunt bone a guaainier ; N'unt de rien fors d'umes mestier .
Cil vindrent mult espessement , Od granz cumpaignes e suvent .
Par les terres se herbergierent , Mult crurent e multiplierent ; Ne troverent kis desturbast Ne ki les terres lur veast ; Espessement e suvent vindrent ; Les custumes e les leis tindrent Que lur anceisur ainz teneient En la terre dunt il veneient .
Les nuns , les lages , le language Voldrent tenir de lur lignage ; Pur Kaer firent Cestre dire , E pur Suiz firent nomer Sire , E Tref firent apeler Tune ; Map est gualeis , engleis est Sune , En gualeis est Kaer cité , Map fiz , Tref vile , Suiz cunté , E alquant dient que cuntree Swiz est en gualeis apelee E ço que dit Sire en engleis Ço puet estre Suiz en gualeis .
Entre Gualeis uncore dure De dreit bretanz la parleüre .
Les cuntez e les barunies , Les cuntrees , les seignuries Tindrent issi e deviserent Cume Bretun les cumpasserent .
A cel tens ert Adelstan reis ; Ço fud li premiers des Engleis Ki ot tute Engleterre en baille Fors sul Guales e Cornuaille ; Premier fud enoinz e sacrez E premierement curunez .
Plusur dient qu'il fud bastard .
Sis peres fud li reis Edward , Ki pur urer a Rome ala E a saint Piere graanta E sur l'autel en fist present Chascun an un denier d'argent De chascun hume hostel tenant Dedenz sa baillie manant .
Premierement ot fait cest dun Un sun ancestre , Yne ot nun ; Li eir emprés l'unt bien tenu , Le dun al pere unt bien rendu .
Kalewadres volt revertir E sa terre volt maintenir ; Quant il sot qu'ele esteit poplee E la mortalité passee , En sa terre volt repairier .
Sun eire fist aparaillier , Puis pria Deu escordement Qu'il li feïst demustrement Se sis repaires li pleiseit , Kar sun plaisir faire voleit .
Une voiz divine lui dist Laissast cel eire , altre en preïst ; L'eire d'Engleterre laissast , A l'apostoile a Rome alast ; Ses pechiez iluec pardonez , Ireit od les beneürez .
Engleis Bretaine aver deveient ; Ja Bretun n'i recuvereient Jesqu'al tens que la prophecie Que Merlin dist seit acumplie ; Ne ja ço estre ne purreit Desi la que li tens vendreit Que les reliques de sun cors , De sepulture traites fors , Serreient de Rome aportees E en Bretaine presentees .
Kalewadres se merveilla , En merveillant se contrubla De cel devin anuncement Qu'il oï si apertement ; Al rei Alein sun bon ami Recunta ço qu'i ot oï .
Alein fist ovrir les almaires E fist venir clers bons gramaires ; Les hystoires fist aporter E fist cerchier e fist pruver Que ço que Kalewadres dit De la visiun que il vit Se cuncordot as diz Merlin E Aquile le bon devin E a ço que Sibille escrist .
Ne Kalewadres el ne fist , Sun navie e sa gent guerpi ; Yvor apela e Yni : Yvor fud sis fiz de s'uxor , Yni sis niez , fiz sa sorur .
« En Guales , dist il , passerez E des Bretuns seignurs serrez , Que par defalte de seignur N'algent Bretun a desenur .
» Cil firent ço qu'il cumanda E il sun eire aparailla , A saint Serge le pape ala , Quil cheri mult e honura ; De ses pechiez se fist cumfés E prist sa penitence aprés .
N'aveit guaires a Rome esté Quant il chaï en enferté ; Grant fud li mals , murir l'estut ; Unze jorz devant mai murut , Al dis e nuesme jor d'avril Issi del terrïen issil , Set cenz anz un meins puis que Crist En sainte Marie char prist .
Le cors fud mult bel cunreez E entre les cors sainz posez ; L'alme munta en paraïs , U nus seium od lui asis .
Yvor e Yni mer passerent , Grant navie e grant gent menerent Les remasilles des Bretuns , Que nus Gualeis ore apelums , Ki sunt devers septentrion , Orent en lur subjection .
Unc puis ne furent del poeir Qu'il peüssent Logres aveir ; Tuit sunt mué e tuit changié , Tuit sunt divers e forslignié De noblesce , d'onur , de murs E de la vie as anceisurs .
Guales cest nun a Guales vint Del duc Gualun , ki Guales tint , U de Galaes , la reïne , A ki la terre fud acline .
Ci falt la geste des Bretuns E la lignee des baruns Ki del lignage Bruti vindrent , Ki Engleterre lunges tindrent .
Puis que Deus incarnatiun Prist pur nostre redemptiun Mil e cent cinquante e cinc anz , Fist mestre Wace cest romanz .