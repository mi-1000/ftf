abiz ne fait pas l’ ermite
S’ uns hom en hermitage habite
C’ il est de poures draz vestuz
Je ne pris mie festuz
Son habit . ne sa vesteüre
C’ il ne mainne . vie ausi pure
Coume ces habiz . nos demoustre
Mais mainte gens font bele moustre
et meruilleuz semblant qu’ il vaillent
Il semblent les aubres qui faillent
Qui furent trop bel au florir
Bien douroient teil gent morir
vilainnement . et a grant honte
prouerbes . dit et raconte
Que tout n’ est pas ors c’ on voit luire
Por ce m’ estuet ainz que ie muire
Faire flabel d’ une auenture
De la plus bele crïature
Que hom puisse . troueir ne querre
De paris . iuqu’ en aerreingle
vous dirai coument il avint
Grans gentiz homes plus de vint
L’ avoient a fame requise
Mais ne voloit en nule guise
A ordre de marïage
ainz ot fait de son pucelage
veu . a deu et a notre dame
La pucele fu gentilz fame
Cheualiers ot . estei ces peires
Meire auoit . Mais n’ ot suer ne frere
Mout s’ entramoient ce me semble
La pucele . et sa mere encemble
Frere meneur laianz hantoient
Tuit cil . qui par illec passoient
Or auint . c’ uns en i hanta
Qui la damoizele . enchanta
Si vos dirai en queil maniere
La pucele . li fist proiere
Que il sa mere requeïst
Qu’ en religïon la meïst
et il l dist . ma douce amie
Se meneir volïez la vie
Saint fransois ; si com nos faison
vos ne porrïez . par raison
Faillir . que vos ne ezfussi sainte
Et cele qui fu ia atainte
et conquise . et mate . et vaincue
Si tost com ele ot entendue
La raison . dou frere meneur
Si dist ce dieux me doint honeur
Si grant ioie auoir ne porroie
de nule riens . conme i’ auroie
Ce de votre ordre . pooie estre
A bone heure . me fist dieux neitre
Se g’ i pooie . estre rendue
Quant li freres . ot entendue
La parole . a la damoizele
Si li at dit gentilz pucele
Si me doint dieux . s’ amour auoir
Se de voir . pooie sauoir
Qu’ en nostre ordre entrer vosissiez
et que sens fauceir peüssiez
Gardeir . votre virginitei
Sachiez de fine ueritei
Qu’ en nostre bien vos metroie
Et la pucele . li otroie
Qu’ el gardera . son pucelage
Trestoz les iors de son eage
et cil maintenant la resut
Par sa guile . cele desut
Qui a barat . n’ i entendi
Desus s’ arme . li desfendi
Que riens . son conseil ne deïst
Mais si celeement . feïst
Copeir . ces beles treces blondes
Que ia . ne le seüst li mondes .
et feïst faire . estauceüre
et preïst teile . vesteüre
Com a ione home . couvandroit
et qu’ en teil guise . venist droit
En vn leu . dont il ert custodes
Cil qui estoit plus fel qu’ erodes
S’ en part atant . et li mist terme
et cele . a plorei . mainte larme
Quant de li . departir le uoit
Cil qui la glose li deuoit
Faire entendre . de sa leson
La mist en male . soupeson
Male mort . le preigne et ocie
Cele tint tout . a prophecie
Quanque cil . li a sermonei
Cele a son cuer . a dieu donei .
Cil ra fait dou sien . a don
Qui bien l’ en rendra guerredon
Mout par est . contrare sa pence
au boen pensei . ou cele pence
Mout est . lor pencee contraire
Car cele pence . a li retraire
et osteir . de l’ orgueil dou monde
et cil qui en pechié soronde
Qui toz art . dou feu de luxure
A mis sa pencee . et sa cure
En la pucele acompaignier
Au baig . ou il se wet baignier
Ou il s’ ardra . ce dieux n’ en pence
Que ia . ne li fera . deffence
Ne ne li saura . contredire
Choze . que il . li welle dire
a ce va . li freres pensant
et ces compains . en trespassant
Qui c’ esbahit . qu’ il ne parole
Li a dite . ceste parole .
penceiz vos frere symon
Ie pens fait il . a sermon
Au meilleur . ou ie pensasse onques
Et cil a dit . or penceiz donques
symons . ne puet deffence
Tro en son cuer . qu’ il ne pence
A la pucele . qui demeure
et cele . desirre . mout l’ eure
Qu’ ele soit ceinte . de la corde
Sa leson . en son cuer recorde
Que li freres . li ot donee
Dedens tiers ior . s’ en est emblee .
de la mere . qui la porta
Qui forment . s’ en desconforta
out fu a mal aise la mere
Qui ne sauoit . ou sa fille ere
Grant doleur . en son cuer demainne
Trestoz les iors . de semainne
En plorant . regrete sa fille
Mais cele . n’ i done vne bille
Ainz pence . de li esloignier
Ces biaux crins . a fait reoignier
Comme vallez . fu estauciee
et fu de boens houziaus chauciee
et de robe a home vestue
Qui estoit . par deuant fendue
Pointe deuant . pointe derriere
et vint en icele meniere
La ou cil . li ot . terme mis
Li freres . cui li anemis
Contraint . et semont et argüe
Out grant ioie . de sa uenue
En l’ ordre . la fist . resouvoir
Bien sot . ces freres desouvoir
La robe . de l’ ordre . Li done
et li fist faire . grant corone
Puis la fist . au moutier venir
Bel et bien . s’ i sot contenir
et en clostre . et dedens moutier
et ele sot . tot son sautier
et fu bien . a chanteir aprise
O les freres . chante en l’ esglize
Mout bel . et mout cortoisement
Mout se contint . honestement
out . damoizele denize
Qu’uanq ele vot . a sa deuise
Onques son non . ne li müerent
Frere denize . l’ a
vos iroie . ge dizant
Frere symons . fist uers li tant
Qu’ il fist de li . touz ces auiaux
et li aprist ces geux nouiaux
Si que nuns . ne s’ en aparsut
Par sa contenance . desut
Touz ces freres . frere denize
Cortoiz fu . et de grant seruize
Frere denize . mout amerent
Tuit li frere . qui laians erent
Mais plus l’ amoit . frere symons
Souent se metoit . es limons
Com cil . qui n’ en ert pas retraiz
et il c’ i amoit mieulz . qu’ es traiz
Mout ot en li . boen limonier
vie menoit . de pautonier
et ot guerpi . vie d’ apostre
et cele aprist . sa pater nostre
Que volentiers . la receuoit
Parmi le païs . la menoit
N’ auoit d’ autre . compaignon cure
Tant qu’ il auint . par auenture
Qu’ il vindrent . chiez cheualier
Qui ot boens vins . en son selier
et volentiers . lor en dona
Et la dame . s’ abandona
A regardeir . frere denize
Sa chiere . et son semblant auise
Aparseüe . c’ est la dame
Que frere denise . estoit fame
uoir wet . ce c’ est voirs ou fable
Quant hon ot . leuee la table
La dame . qui bien fu aprise
Prist par la main . frere denize
A son seigneur . prist a souzrire
En sozriant . li dist biau sire
Aleiz vos . la defors esbatre
et faisons pars . de nos quatre
Frere symon . o vos meneiz
Frere denize . est aseneiz
De ma confessïon . oïr
Lors n’ ont talent . d’ eulz esioïr
Li cordelier . dedens pontoize
vousissent estre . mout lor poize
Que la dame . de ce parole
Ne lor plot pas . ceste parole
Car paour ont . de parsouance
Frere symons . li s’ auance
Puis li dit . quant de li s’ apresse
Dame a moi . vos ferez confesse
Car ciz freres . n’ a pas licence
De vos enioindre . penitance
Et la dame . li dit biau sire
A cestui wel . mes pechiez dire
et de confessïon . parleir
Lors la fait . en sa chambre aleir
et puis clot l’ uis . et bien le ferme
O li frere . denize enferme
Puis li a dit . ma douce amie
Qui vos concilla . teil folie
D’ entreir . en teil religïon
Si me doint . diex confessïon
Quant l’ arme . dou cors partira
Que ia pis . ne vos en sera
Se vos la ueritei . m’ en dites
Si m’ aïst . li sainz esperites
Bien vos poez . fïeir en moi
Et cele . qui ot grant esmoi
au mie qu’ el puet . de ce s’ escuze
Mais la dame . la fist concluze
Par les raisons . qu’ el li sot rendre
Si que plus . ne c’ i pot deffendre
A genoillons . merci li crie
Iointes mains . li requiert et prie
Qu’ el ne li fasse . faire honte
Trestot de chief . chief li conte
Com il la trait . d’ enchiez son peire
et puis li conta . qui ele ere
Si que riens . ne li a celei
La dame a . le frere apelei
Puis li dist . oiant son seigneur
Si grant honte . c’ onques greigneur
Ne fu mais . a nul home dite .
Fauz papelars . fauz ypocrite
Fauce vie . meneiz et orde
Qui vos pendroit . a votre corde
Qui est . en tant de leuz noee
Il auroit fait . bone iornee
Teil gent font bien . le siecle pestre
Qui par defors . cemblent boen estre
et par dedens . sunt tuit porri
La norrice . qui vos norri
Fist mout mauvaise norreture
Qui si tres bele . creature .
A si grant . honte mise
Iteiz ordres . par saint denise
N’ est mie boens . ne biaux ne genz
vos deffendeiz . iones gens
et les dances . et les quaroles .
vïoles . tabours . et citoles
et toz deduiz . de menestreiz
Or me dites . sire haut reiz .
Menoit sainz fransois teile vie
Bien aueiz honte . deseruie
Conme faulz . traïtres proueiz
et vos aueiz . mout bien trouei
Qui vos rendra . votre deserte
Lors a . vne grant huche ouerte
Por metre . le frere dedens
et freres simons . toz a dent
Leiz la dame . se crucefie
et li cheualiers . s’ umelie
Qui de franchize . ot le cuer tendre
Quant celui vit . en croix estendre
Suz l’ en leua . par la main destre
Frere dit il . voleiz vos estre
De cest a . toz deliures
Porchaciez tost liures
a marïer . la damoizele
Quant li freres . oit la nouele
Onques . n’ ot teil ioie . en sa vie
Lors a . sa fïance . pleuie
Au cheualier . des deniers rendre
Bien les rendra . cens gage vendre
auques seit . ou il seront pris
A s’ en part . congié a pris
dame . par sa grant franchise
retint . damoizele denise
N’ onques de riens . ne l’ esf
Mais mout . doucement li pria
Qu’ ele fust . trestoute . seüre
Que ia . de nule creature
Ne sera . ces secreiz seüz
Ne qu’ ele ait . a home geü
ainz sera . mout bien marïee
Choisisse . en toute . la contree
Celui que mieulz . auoir vodroit
Ne mais qu’ il soit . de son endroit
Tant fist la dame . envers denize
Qu’ ele l’ a . en boen penceir mise
Ne la serui . mies de lobes
vne de ces plus beles cotes
De son lit . li aporta
a son pooir . la conforta
Con cele . qui ne s’ en faint mie
et li at dit ma douce amie
Ceste vestireiz vos demain
Ele meïmes . de sa main
La vest ansois . qu’ ele couchast
Ne sosfrist . qu’ autres i touchast
Car priueement voloit faire
et cortoisement . son afaire
Car sage dame . et cortoize ere
Priueement . manda mere
Denize . par vn sien mesage
Mout ot grant ioie . en son corage
Quant ele ot . sa fille veüe
Qu’ ele cuidoit . auoir perdue
Mais la dame . li fist acroire
et par droite ueritei croire
Qu’ ele ert . filles dieu rendue
et qu’ a vne autre . l’ ot tolue
Qui laianz . le soir l’ amena
Que par pou . ne s’ en forsena
uos iroie . ie disant
Ne lor paroles . deuisant
Dou rïoteir . seroit noianz
Mais tant fu . denize laians
Que li denier . furent rendu
aprés . n’ ont gaires atendu
Qu’ el fu . a son grei assenee
a vn cheualier . fu donee
Qui l’ auoit . autre fois requise
Or ot non . ma dame denize
et fu . a mout plus grant honeur
Qu’ en abit . de frere meneur