LE ROMAN DE RENART C'est de l'ors et de Renart et dou vilain Lietart .
Un prestres de la Croiz en Brie , qui Damle Diex doint bone vie et ce que plus li atalente , a mis son estuide et s'entente a faire une novele branche de Renart qui tant set de ganche .
Un boens contierres , c'est la vroie , nos tesmoigne l'estoire a vraie ( car i l'oï conter el conte ) qui toz les conteors sormonte qui soient de ci jusqu'en Puille , mes que chascuns oïr la vuille ; et por ce la doist on mieuz croire qu'il tesmoigne l'estoire a voire .
Il avint encïenement , se l'aventure ne nos ment qu'il aferme le conte a voir , c'uns vilains qui mout ot avoir , tenanz , espargnables et chiches , plus que Costant des Noes riches c'on tenoit a riche et a plain , an son essart novel bien main pres d'un grant bois un jor ala por le grant gaaing qu'il i a ; mes vis li est que il soit tart venuz a tant an son essart ; et s'estoit il au point dou jor .
Mes repos , aise ne sejor , ne duit a vilain ne ne plait ; n'a cure qu'en son lit arest puis que poïst le jor veoir : que vilains ne set aise avoir , ainz iroit en autre euvre fere , que mout par puet vilains mal traire .
Cil vilain dont je vos conmanz a conter merveilles romanz .VIII. bues a sa charue avoit : an la contree on ne savoit meillor bues qu'estoient li suen ; mes sor toz en i ot .I. buen qui estoit apelez Roigex , mais i l'avoit par les forz giex a traire son fiens sormené et tote la saison pené que lentement aloit le pas , por ce que megres ert et las des granz travauz , et auques meigres .
Li vilains , qui fu fel et aigres , por ce que trop le sant a lent le point , et dit par maltalent : « Roinel , trop estes alantiz , por vos ai sovant desmantiz toz mes voisins qui me dissoient , por mes bues que il mesprissoient , que je n'avroie pas de vos tant fuse d'argent sosfraitos , .XXII. sols de dant Durant , et je lor disoie en jurant , par verité , que je ne mente , que je n'en panroie pas .XXX. , non voir .XXXII. , au marchié .
Or avez plus le col chargié des lïens que nes .I. des set , si n'avez gaires encor tret ; trop matin iestes ja lassez .
Ainz que cist jorz soit ja passez , vos puisse max ors devorer ; que trop me fetes demorer a airer .I. seillon de terre : an lieu de vos m'escovient querre .I. bues a la foire de mai .
Se Dex me desfande d'esmai , je voroie que ors et leus vos eüsent ore avoc eus ce peliçon sanz demorance , car pou pris mes vostre puissance ; trop portez base cele chiere : maus ors orendroit vos requiere ! » Ce qu'ot dit li vilains angrés Bruns l'ors , qui estoit del bois pres , ot tot oï et escouté .
En un buison avoit boté le col et les pates devant ; n'avoit mie poor de vant , que nus chiens ne le pooit prendre .
Por mieuz escouter et entendre s'estoit pres dou buison repouz ; ne vousit por .XIIII. sous que le vilain n'eüst oï .
Mout l'a la promese esjoï a soi le dit et en recoiz : « Bien m'est avenu ceste foiz .
Or avroi ge , Dieu merci , proie sanz nule faille a ceste voie .
Ne m'irai or pas deloiant an aventure por noiant ; por voir sai ou ge chargerai la proie que j'enporteroi : .I. buef arai seul a ma part , Roignel qui fu seignor Lietart .
Mes , ainçois qu'il fust primes sien , sovent me fait sievre a son chien et fait descirer sor mon pois mon peliçon .II. foiz ou trois ; encui li vodrai ge chier vendre .
De la char , qui est grasse et tendre , ferai ore mes guernons bruire qui qu'il doie grever ne nuire .
Or puisse li vilains savoir que je vorai le buef avoir , que je tieng promese a chatel .
N'en fera mes autre jornel , que mieuz aim la char que despense .
Et s'il i veut metre desfense ne arest , savoir puet sanz faille senpres avra aspre bataille : ja mes n'avra anvers moi pes ne trives li vilains puneis , ainçois le greveré toz tans , se consievre le puis as chans ou en bois por son mal eür ou je serai plus aseür ; car ire avrai envers lui grant , se Roignel le buef me desfant .
Tel cop li donroi de ma pate , que je ai fort et charnue et plate , en col , en piz et an la face , que je l'abatrai en la place .
Mes c'est folie que je di , que je cuit bien savoir de fi que ja n'i metra nul arest que le buef an pais ne me laist , si con il le m'a en convent : je l'ai oï loer sovent et afermer por veritable ; bien ferai la parole estable .
Nule riens tolir ne me puet : grant chose a en faire l'estuet .
Ou voille ou non , je l'avra ; ja espoir gré ne l'en savrai .
» Einsi parole a lui touz seus Bruns li ors , qui est engoiseus de faim dont il est amortez ; mais auques est reconfortez por ce qu'il est en esperance de Roignel avoir sanz doutance .
Dou buison estoit sailliz fors ; fierement esforce son cors , si a gité .I. brait de joie : n'a mie peor que l'en le oie , qu'i n'avait pres , de nule part , nului fors solement Lietart qui estoit et foibles et viauz , fors seulement qu'il a .II. iauz mais que demie la saison .
A tant del vilain nos taison , si reparlerons de Brun l'ors qui vers le vilain vint le cors : mout sot bien la proie espïer , ja voudra Rognel desfïer .
Quant il fu pres de la charue , a haute voiz le vilain hue : « Dex te saut , Lietart , biax amis , ta promesse en ces mains m'as mis an grant esperance de bien : je tieng Rognel le buef a mien et bien le doi a mien tenir , que ça m'a fait si main venir la promesse que me feïs , que an mautalant li deïs que maus leus le peüst mengier .
Ne puez ta parole changier : tu ies trop tart au repantir ; je li feré les danz santir : deslïe le moi sanz dangier .
Il n'est or pas tens de songier : deslïez le moi sanz demeure , que il n'est ore tens ne eure que preudons face chiere morne ; ainz doit sitost con il ajorne , si con tu faiz , conmencier l'uevre : par ta richesce le recouvre .
Faiz me tu chiere felonesse ? Paie , que je voil ma promesse : n'en faire por ce male chiere .
Je vodroie mieuz estre en biere que la promesse n'en portasse : Rognel est une beste lasse , chaistive , povre , mal traiant , de son traire est il naiant : ja nel ferai lïer ne traire , ne nule autre besoigne faire , ainz en enplirai ge ma pance ; n'en fai ja longue reneance , que tu n'i puez riens conquester .
Se tu ne te viaus areter et deslïer Rognel sanz noise , j'ai an talent que je te voise doner de ma pate tel flat a terre t'abatrai tout plat , et lors seront , si con moi sanble , a mon talent li buef ansanble .
Por ce le te di : miauz te vient que Rognel , qui veillesce ataint , soit miens seus que ensanble tuit ; n'i avroit joie ne deduit , se toz les avoies perduz .
» Li vilains fu toz esperduz de ce que Brun l'ors oï dire ; de mal talant tressue et d'ire : il fu pansis et esbahiz que par sa promesse est traïz .
Mout li poise de la parole qu'il dist et si la tient a fole .
An mainte guise se porpanse : bien set n'i a mestier desfense vers Bruns , qui estoit granz et forz ; n'i a mestier nul reconforz , qu'en pou d'eure estranglé l'avra toz ses bues , ja nus nel savra , et lui mort , ançois c'on le saiche .
Miauz li vient soufrir le domage d'un sol buef que de toz a tire , que bien set , se a lui s'aïre , lui meïmes estranglera , ne ja mes n'en eschapera .
Bien set n'i a rançon mestier : miauz puet par proiere esploitier que par corroz ne par mellee .
Ses bues areste en l'aree , vers Brun l'ors forment s'umilie ; an plorant li dist , sel deslie Rognel si main , que sa jornee iert tote a noient atornee , que nul esploit ne porra faire , que li .VII. buef ne püent traire , que trop est fort la terre et dure .
Mout sovent li aferme et jure que granz merciz li devra randre , se de Rognel le vieut atandre jusqu'a l'andemain solement .
« Mout volentiers et bonement le vos randrai bien matinet , foi que doi mon fil Martinet et la moie fille Costance , n'en soiez voz ja en doutance .
Vostre merci , prestez le moi jusqu'a le matin , par ma foi , que Diex bone joie vos doint ! - Lietart , fait il , n'en avras point .
Ne me tenez mie a estruit : qui aise atant , aise li fuit ; de Renart , qui guiler ne fine , tin ge cest sens : mout vaut saisine .
Se ce te lais dont sui saisiz , mout seroie malvais failliz , se je metoie hui a demain ce que je tieng ore an ma main , dont m'avroies tu bien trové , se de tes mains iere eschapé ? Je cuit et croi , par saint Johan , ne te verroie mes ouan ; a ton pooir te garderoies de metre toi en mi mes voies : ainsint avroies tu tost fait , que l'an dit : de bien fait col frait , mal por bien a l'en por servise .
Se ta foi en avoie prise , tost en mentiroies ta foi : toz les vilains del mont mescroi por .I. vilain dont moi soviant ( l'en dit qu'eschaudez aige crient : par droit bien eschaudez doit estre ) , por .I. fel vilain de put estre qui auen sa foi me menti , ne onques ne s'en repenti , ne respist ne m'an demanda , ne ver moi ne s'en amanda .
Ce fu ouan devant vandenges , qu'il en jura Dieu et ses anges , et se Diex li donast santé , qu'il me donroit a grant planté de ses braiches et de son miel , que je aim plus que riens soz ciel , se ses .II. chaiaus li rendoie , qu'au soir a mengier atandoie .
J'en pris la foi : ne fui pas sajes ; que ce est mes li pires gaiges qui soit en l'ostel au vilain .
Je ne sui mie cil qui l'aim , ne preudons ne le puet prisier : l'en ne puet gaires justisier vilaim , ne avoir an destroit : bien li sanble qu'eschapez soit , puis c'on le viaut par la foi croire ; ja puis ne fera .I. sol oirre por querre de sa foi respit ; trop a vilains foiz en despit , ne l'aime , ne croit , ne ne prisse .
Fox est qui par foi le jusstise , s'il le puet en autre maniere jostisier que i l'a pou chiere .
Ne loist pas a saignor de terre , se son vilain prant et enserre por son forfait ne por sa taille , que li vilains quites s'en aille por sa fïance solement ; poi i a d'aseürement .
Je di ce que j'ai essaié : ne sont pas vilain esmaié , puis que vient a foi afïer ; nus proudons ne s'i doit fïer .
Je ne sai conment je te croie que Rognel ton buef je te croie , que je dot mout , se je te croi , la tricherie et la non foi que j'ai an mainz autres trovee .
- Sire Bruns , vertez est provee , respont Lietarz et forment plore , bien le sai , se Diex me sequeure , de maintes guiles a ou monde , que li uns sont des pechiez monde , et maint en i a antechiez de toz les creminiez pechiez , et desloiaus en i a mainz a greignor planté que des sains , qu'il ne se vont pas anoiant de mantir lor foiz por noiant .
Et plusors sont , ce n'est pas fable , qui sont proudome et veritable , et ont a Dame Dieu bon cuer , et ne vodroient a nul fuer por nule riens la foi mantir .
Ja Diex ne me laist consantir que ma foi mante a home né : trop m'avroit pechié sormené et Dex mis an grant oublïance , se je mantoie ma fïance .
Por Dieu , Rognel me recreez : ja demain ne vos iert veez .
Par la foi que doi Brunmatin , ma moillier , demain bien matin ci meïmes le ramanroi que ja ver vos n'en mesprandroi .
» Bruns li ors li dist : « Or l'en moine , et li done faing et avaine : je voroie que il fust gras , mes ce ne puet ore estre pas que sejor li convenroit grant .
De lui me cuit je maintenant or an droit ma fain estanchier , mes je le ravrai autant chier demain con or an droit avroie , et je porquerroi tandis proie .
» A tant prent la foi dou vilain , si se mist tantost hors dou plain .
El bois , en une espesse lande , antra por querre sa vïande .
Antre ces choses li vilains , qui d'ire et d'angoisse fu plains , deslïa lors ses bues por pestre , ne pot li suens cuers a esse estre ; por ce les deslïa si tost , car ire et angoisse li tost de gaaingnier tout le talent .
A Rognel se prist an alant a haute voiz a demanter ; n'a or pas talant de chanter : « Ahi ! Rognel , biau buef et grant , por vos ai esté mout dolant , si sui ge si con estre doi , qant je vos ai tolu a moi .
Ma parole fole et malvese vos metra demain an malaise ; an males mains vos ai gité , a Brun l'ors qui est sanz pitié : demain de vos se gostera ; cest goster trop me costera .
Voirement dist voir qui le dist : tant grate chievre que mal gist .
J'estoie trop aiesse hui main , qant vos metoie en autrui main par promesse , la moie chose .
S'or me blasme et se m'an chose de ma folie et de ma perte Brunmatin la bele , l'aperte , ne me doi mie mervoillier .
Gié qui soloie conseillier touz mes voisins , nes les plus saiges , ai ci porchacié mon domages .
Las ! or m'a Diex trop anhaï , qant j'ai moi meïmes traï .
Dahaz ait hui tote ma guelle : qui avient une n'avient seulle , s'é ce que je crieng et redout que je ne perde le mien tout , que si sovant ne me meschiesce que mess avoir a noiant chiece , car donee m'est male estriene au premier jor de la semaine : or ne serai mes marcheant .
J'estoie de si grant noiant venuz an auques an .X. anz que deniers avoie gisanz bien entor .C. livres ou plus , sanz autre chose le sorplus ; .III. vingnes ai et bues et vaches ; formanz et vins , larz et formaches avoie plus , la Dieu merci , que vilains qui soit pres de ci .
Or criem que tant a naiant n'aille , et cuit et croi sanz nule faille antrez sui de perdre en la voie .
Ier main m'iert avis que j'avoie trop en .VIII. bues a ma charue .
Tex porte borel ou maçue grosse et pesanz desor son col qu'en devroit tenir a mains fol an toz androiz que je ne sui .
Il est bien raisons que l'annui que je m'ai porchacié reçoive ; droiz est que ma folie boive .
Certes ja mes hom que je sache ne me plaindra de mon domage , que je l'ai quis et porchacié ; si l'ai conme je l'ai tracié , si est bien raison que je l'aie .
» Ainsi se demente et esmaie a soi meïsmes dant Lietarz .
Entre cez choses dant Renarz proie porchaçoit au matin an .I. bois et pres dou chemin , qant il oï abai de chiens qui mout li estoient prochiens et mout pres l'aloient suiant , et .I. vilain aprés huiant aprés les chiens par la foroiz : n'a or pas talant que s'arest , ainz cort a gairison et tost .
An un crues de chesne est repost tant que li chien soient passé , que mout l'avoient ja lassé ne n'a talant d'oisir hui mes tant con des chiens oie les glois , ainz se reposse a estendaille ; un poi dedanz le crues somoille .
Que que il se reposse ou crues , li vilains , qui est a ses bues , qui pleure et se demante en haut .
A tant Renart hors dou crues saut , vis li est aler s'en puet bien , quant il n'ot nul abai de chien .
Del bois ist , a l'essart vint droit la ou le vilain ester voit qui se dementoit en plorant .
Vers le vilain s'en vint corant ; pres de lui en vint tot le saut , si li dist : « Vilain , Dex te saut , que as tu ? Por coi fais tel duel ? - Sire , ja nel savroiz mon voil , que se jel vos avoie dist , si conquerroie mout petit ; se mon conseill vos descovroie , de vos aïde n'en avroie , ne nul conseil , ne nule aïe .
- Fel vilain , que Dex te maudie , trop par ies fox , ce sai ge bien , que tu ne me connois de rien .
Certes , se tu me conneüsses , ja si desconseilliez ne fusses ne de nule rien esmaiez que tost ne fusses conseilliez por ce que te vossisse aidier : je sui bons maistres de plaidier , foi que doi saint Panpelïon .
A la cort Noble le lïon ai ge meü maint aspre plaist et ai sovent de droit tort faiz et mainte foiz du tort le droit : ainsint convient sovent que soit , que plaidier a l'en an usage .
Sovent ont randu le musage par moi mainte sauvage beste : a l'un ai fait brisier la teste , l'autre le col , l'autre la cuisse .
Tu ne sez que je faire puisse tant mal et bien con faire puis .
Je fis ja avaler ou puis danz Isangrin , mon chier conpere , si feïse je lors ma mere .
Nel doit on tenir a mervoille : jel fis antrer en une soille ou puis ou avoit sailles .II. ce fu et bone guile et giex , an une abaïe as blans moines ; d'ileuc eschapa il a poines .
Ou mort ou retenuz i fusse , se l'enging retenu n'eüsse qui iert apuiez a l'anchastre dou puiz qui iert vosez de platre .
De pitié li fis le cuer tandre , car je li fis crore et antandre que g'iere en paradis terrestre , et il dist qu'il i voroit estre ; mes ses voloirs le fist doloir , car en l'eve le fis seoir .
Lui meïmes devant Noel , que l'on met les bacons en sel , fis ge peschier en un estanc par mon barat et par mon san si c'ainz li fu anz seelee la queue an glace et angelee qu'il s'aparceüst de la guile .
Maint bon poison et mainte angile mangai , que je en fui cheanz , an la chareste au marcheant , que mort me fis en mi la voie por ce que trop grant fain avoie ; an la charete fui gitez , des poisons fui acovetez ; d'angiles fresches et salees anportoi ge .II. hardeillies dont je fis puis tot delechier Isangrin , mon conpere chier .
Aprés moi vint a mon menoir , si santi les poisons oloir : simplement a voiz coie et basse me pria que jel herbergasse , mes je li dis c'estoit neanz : de l'antrer n'enteroit dedanz nus hom qui ne soit de nostre ordre .
Por alechier et por amordre li donai d'anguile .I. tronçon , dont il delecha son manton ; dist qu'il voroit corone avoir , et je li fis large por voir ; onques n'i ot rasoir ne force : les peus li abati a force de plain .I. pot d'eve boutice .
La corone fu si faitice que poil ne cuir n'i demora par la ou l'eve devala , et teste et vis ot escorchié que il sanbloit chat escorchié .
Isangrin mu ge ceste sause ; ce n'est mie parole fause , ainz est de mainte jant ceü que maint prodome ai deceü et maint en ai enbriconné si ai maint bon conseil doné .
» Au vilain dist : « Antent a moi : je te conseillerai en foi que ton buef Rognel tu ravras por Blanchet que tu promis m'as .
Un bon conseil te dirai ja , meillor que je ne fis pieça : Bruns li ors venra ci demain , Rognel vora avoir a plain ; bien matinet devant la messe avoir quidera sa promesse .
Demain matin , qant ce verras , soz ta chape en ta main tenras tot coiement une coignie qui soit bien tranchant , enmenchie tot de novel en un fort menche , et .I. cotel qui soef tranche con se fust coutel a bochier , et je , qui bien sai cortoier , espïerai bien sa venue .
Et qant je l'avrai bien seüe , ferai ci pres tel cornerie et tel plait et tel hüerie que tot entor moi , sanz mantir , ferai bois et plain retentir .
Bruns li ors te demandera , por ce qu'il se merveillera , qui ce est qui tel noise fait et tu li diras entresait ( n'aies mie de mantir honte ) ; “ Ce est la misnie le conte qui ce bois est et ceste terre , qui venuz est venoison querre .
Mout sont a cheval et a pié , n'i a cil qui ne tiengne espié ou bon levrier ou arc ou hache .
Ancui vodront faire demage tuit a mainte sauvage beste , que li quens veut , contre la fieste de Pantecoste , sa maison mout bien garnir de venoison .
” Qant cest barat dit li avras au miauz que dire li savras , si saches que il avra chier que tu l'aïdes a couchier et a covrir dedanz ta roie .
Et tu le faiz , s'i le te proie , si fera il ce sai ge bien .
Ta coingnie pres de toi tien .
Qant bien le verras estandu et un poi avras atandu , ne sanble mie coart home ; de la congnie si l'asome , fier et refier , done et redone , tant qu'il ait vermoille corone ; et le coutel de bone forge li boute par desoz la gorge , si le lai durement saingnier , dont vaura il mieuz a mangier .
Par nuit l'en menras en repost , que demage i avroies tost , se li quens le pooist savoir : il te toudroit tout ton avoir et te panroit a pou d'afaire .
Bones pieces en poras faire , a ton lardier le saleras ; et de la pel fere porras coroies a copler flaiaus .
Et gardes que saies loiaus de moi randre le guerredon , que tu avras plus guerredon de moi que de toi ne prandroi , que Rognel quite te randroi et par moi avras l'ors en sel tot coiement a ton ostel .
Adonc avras bien esploitié .
» Bien a le vilain fait haitié la guile que Renart a dite ; ou reconter mout se delite , car onques n'ot si bone oïe ; plus de .V  _C_. foiz l'en mercie : « Sire Renart a grant planté avroiz a vostre volenté chapons et gelines et cois ; a Dieu vos conment , je m'en vois .
» Ainsi departent enbedui , et Bruns li ors avra anui .
Li vilains a l'ostel an vet et Renart vers le bois se trait que il amoit plus que le plain .
Si a esbaudi le vilain la guile que Renart a faite , de naient plus ne se dehete ; ainz est mout liez et mout joianz , si s'en va a l'ostel rïant , que mout bien cuida sanz tardier avoir la char en son lardier .
Si tost conme l'aube creva , li vilains mout tost se leva ; .I. bon coutel ot soz sa chape : se Bruns li ors vis li eschape , ne s'aime noiant ne ne prise .
Une tranchant coignie a prisse qu'il mist soz sa chape a celé ; son garçon a lues apelé , et vis li est que trop demeure : il ne cuide ja voier l'eure qu'il ait a son tranchant coutel a Brun l'ors reversé la pel .
Ses bues chace tant con il pot , a son essart en vint le trot ; et le coutel et la coingnie a soz sa chape bien mucie .
Tandis qu'il entent a arer , Bruns li ors ne pot esgarder , car dou bois savoit les trespas ; a l'essart vint plus que le pas des pates derriés regibant , mes il ne set qu'a l'oil li pant , si cuide que Rognel suen soit .
A la charue cort tou droit , a haute voiz Lietart escrie : « Deslie va , le buef deslie ; por coi l'a tu soz le jou mis ? tu nel m'avoies pas pramis , desloiaus vilains de put aire , qui ier faisoies le bues traire ! Tu l'as or fait si com toi plot .
» Lietart , qui bien faire le sot d'ome coart chiere et sanblant , li respont basset en tranblant : « Sire , ne soiez pas iriez : Rognel n'es gaires enpoiriez , orendroit le vos ramenroie , se g'estoie hors de la roie ; ma roie me laisiez parfaire .
» Renart , qui tot ot cel afaire veü de pres et espïé , un lonc cor , qu'il avoit lïé a son col , mis l'a a sa bouche , et si tres durement le touche et conmence a corner si haut que retentir en fait le gaut .
A tant li corners li anuie , si s'escrïe forment et huie ausint con veneor qui chace qui ses chiens envoie a la trace .
Si fu granz la noise et li bruis , car mout en fu Renart bien duiz et de corner et de hüer , et Brun conmence a ennuier le bruit et la noise qu'il ot : de riens ne li sit ne li plot , ne la vosit pas ore oïr , car il en cuide mal joïr .
Mout s'esmoie et mout se mervoile , longement escoute et oroille ; quant plus oroille et escoute , de tant se crient il plus et doute , si crient que levriers ne li saille et que veneors ne l'asaille ; de poor tranble , a Lietart vient , de Rognel plus ne li sovient , n'a or talent que le deslit , simplement an bas li a dit : « Or me di , Lietart , ne t'anuit , qui a ceste noise et cest bruit conmenciee en ceste forest ? Por Dieu di le moi , s'il te plest , par tel convent que mieuz t'en soit .
» Lietart , qui tandis s'apansoit de respondre Brun par savoir tele chose qui sanblast voir , li dist a lai d'onme requit : « Je te dirai ce que g'en quit ; ge oï dire a un ribaut , c'est la gent au conte Tibaut par qui la terre est maintenue ; s'est en ceste forez venue , qui est au conte toute quite et a tote gent contredite fors seul au conte et a sa gent : s'en i trovoit autre chaçant , li quens le feroit tantost prandre , que ja ne l'en porroit desfendre avoir , proiere ne proece , force d'amis ne gentillesce .
C'est , ce cuit , sa mesnie toute qu'i amena une grant route , si sont venu ici chacier .
Li uns portent espiez d'acier , li autre arc et saietes tienent , par les bestes traient s'en vienent et lor donent de mortiex cous ; li autre ont lor cor a lor cox et cornent , et li autre huient ; les bestes par le bois s'en fuient et cil qui tienent les levriers , mout meillors que chiens a chevriers , corent par le bois a eslais , et li quens meïmes aprés sor un chaceor qui tost cort , qui de venoison vieut sa cort garnir a ceste Pantecoste , que chascun an .C. mars li coste et ouan plus li coustera , que je cuit et croi qu'il fera noviax chevaliers jusqu'a vint , que pieça si grant cort ne tint con il voudra ouan tenir , que a sa cort fera venir le mieuz de sa chevalerie qui soit desoz sa saignorie ; por ce est si main la chose enprise .
» Si grant peor lors li est prise que ne se pot mes soutenir , a genouz le covint venir : « Lietart , fait il , par ta merite que je te claim Rognel tout quite et que je tes vrais amis soie , laisse moi couchier en ta roie et de la terre bien me covre .
Por Dieu te pri , ne me descovre a ces veneors ne m'ensaigne : se il avient que om me praigne escorchier me fera li quens .
- Danz Bruns , dit Lietart , toz voz bons sui ge apareilliez de faire , mes je vos lo mout bien a faire c'aucuns venieres ne vos oie , que mout avroit li quens grant joie , s'avoir vos pooist a sa feste .
» An mi une roie s'areste Bruns li ors qui se doute tant ; ileuc se couche et estant : bien li sanble qu'eschapez iert des veneors , mes sa mort quiert ; il quide estre de la mort loing et ele li est pres au groing , qar tel quide eschiver sa mort qui la porchace et proime fort ; eschapez cuide estre por voir , mes il s'aïde a decevoir .
Lietart , a cui la noise plaist que Renart en la forez faist , a ses .II. mains sa face tient ; de rire a poine se tient .
Qant il le cuevre de la terre , sa coignie pres de lui serre et son coutel pres de lui met ; de lui covrir bien se porvoit .
Qant il fu auques bien covers , les ieuz que i tenoit overz li a conmendé que il cloe ; cil le fait si con il li loe , que de nul agait ne se garde .
Lietart plus de rien ne s'atarde , a .II. mains hauce la coignie ; de soi l'a forment esloingnie , bien la hauce por miauz ferir : au premier li vora merir le grant orgeil et le dangier que li mena de son buef ier .
Qant longement l'ot avisé son cop a loi d'ome sené , que de faillir redote trop , sor la teste giete son cop ; fiert et refier de tel aïr que il en fait le sanc saillir ; tel cop li done de rechief que tot li a brisié le chief .
Ne le crient mes ne ne redote , par desoz la gorge li bote le bon coutel qui soef trenche .
Au premier dou dangier se vange qu'i li fist , ne l'esparne point ; del costel es cotez le poinz si que li sens li cort et roie de tot le cors par mi la plaie ; bien et forment seinnier le fait .
Un poi an sus de lui le trait a paine , que mout iert pesanz : Ne fera mie granz presanz .
Par lui ne savra nus qui soit , que por nule riens ne vodroit que nus de ses voisins seüst q'an son lardier char d'ors eüst .
Ileuc le cuevre mieuz qu'i puet , ses bues chace , a l'ostel muet .
Il est liez et fait bele chiere ; sa moillier que il ot mout chiere an une chanbre o soi apele , si li a dit : « M'amie bele , qui enprés Dieu me faites vivre , voirement dit voir a delivre li vilains , qui par tot bien dit , qu'i n'est si grant maus qui n'aït , ne biens qui ne nuise par eures .
Se Dex me doint planté de meures en mon plaissié por moré faire tel qui puist a riche home plaire , je puis bien afermer por voir que je l'essaiai bien ersoir , par la grant foi que je vos doi , et si vos dirai bien por coi .
Bien quidoi avoir mon mal quis , qant ier matin a Rognel dis , por ce qu'il traoit lantemant , que max ors sanz poloignemant le mengast ! Et Brun le vint querre : sa felonie et sa grant guerre de moi et del mien conparasse , se je a lui ne m'acordasse .
Il me prist mout a manecier , et je le soi si enlacier et de blanches paroles paitre ( que je ai esté a bons mestre : de bien lober bons mestre sui ) respit me dona jusqu'a hui .
Por coi feroie ge lonc conte ? Renart , qui de bien faire a honte , tel guile hui matin m'aprist par coi danz Bruns or an droist gist morz et coverz dedanz ma roie .
Et or me conseille et avoie comment iert que ne soit seü ; et s'il estoit aparceü dou conte ou de ses serganz , ne nos guerroit or ne arganz que nos ne fusiens afolé .
» Mout doucement l'a acolé cele qui assez sot de lobe : mieuz valoit que tote la robe au vilain seulement sa guinple , que trové l'avoit fol et simple ; ne li ose dire ne faire chose qui li doie desploire ; ele estoit sor le vilain dame por ce qu'el estoit gentil fame .
Respondu li a en rïant : « Certes tot au mien escïent vos donra ge conseil , biau sire , de ce que vos ai oï dire .
Enquenuit , devant l'ajornee , soit une charrete aprestee , et je et vos et Contenete le metrons bien en la charrete ; et nostre garçon Tribolez iert avec nos , se vos volez , car espoir trop nos greveroit , por ce que trop pesanz seroit .
Ainsi porrons bien esploitier : nus ne nos venra agaitier a cele eure , que nus nel set , ne nus , Dieu merci , ne nos het .
» Qant ele ot ce dist , si le baise ; mout par est li vilains aiesse de ce que sa fame dist ot ; del bon conseil de lui s'esjot , bien set ne porroit faire miauz , la boche li baise et les iauz .
N'a talant autre conseil praingne , si li a dit : « Bele conpaigne , bele suer , bone grace avez de Dalme Dieu , qui tant savez .
Nos le ferons a vostre los : Tribolez n'est mie si fox que de cest conseil nos descovre ; ja ne li celerons ceste ovre : bien avons mestier de s'aïe .
Se Dex plaist et sainte Marie , antre nos .IIII. leverons Brun l'ors , ja charchié n'en serons .
« La parole laissent a tant , jusqu'a la mie nuit passant fist sa charrete apareillier : n'a pas talant de someillier ; la nuit ne dort ne ne sonmoille .
A mie nuit sa fame esvaille , et Contenete et son garçon , et prist en sa main un gaiton et .II. flaiches a sa ceinture que il sot trere par nature ; avant s'en va tote la voie por espïer c'on ne le voie .
Lietarz de riens ne s'asejorne , sa charrete afaiste et atorne ; en la charrete monter fait sa fame et sa fille , et s'an vait sanz noise et au plus que il pot : son cheval ne va pas le trot , aler le fait le petit pas ; sa charrete ne braoit pas , car de siu l'avoit mout bien ointe ; sa moiller et sa fille acointe et lor desfant mieuz que il pot qu'eles ne dïent .I. seul mot , que fames ganglant totes voies ; eles se tienent totes coies que d'agait mout grant peor ont .
Qant de la vile issües sont antor .V. archïes ou .VI. , li vilains , qui estoit asis en la sele sor le cheval , le fait troter trestot .I. val .
Tant est alez les troz menuz qu'en son essart en est venuz , la ou il ot covert Brun l'ors ; de terre l'ont il quatre sors , dui et dui ansanble se tienent , pres de la charrete s'en vienent , dedanz le justent il a poine .
Lietart a son ostel l'en moine conme cil qui grant joie en fait : par bones pieces le desfait , a son costel bien le despiece ; a son garçon chascunne piece fet laver en bele eve clere entre Cotenete et sa mere ; le tenal ou les pieces sont an une grant huche repont .
Lietart , qui plus targier ne viaut , ne se targa plus qu'il n'apiaut son garçon , c'un pou doute et criant por ce qu'i ne li apartiant : tot en rïant a bele chiere si li prïa , con il a chiere la mort et la vie de lui , que ne le dïe a nului .
Li garçons li jure et afie que ne le descoverra mie , ne ja par lui n'iert descoverte chose dont il li veigne perte , ne mal , ne domage , ne honte .
Por coi vos feroie lonc conte ? Tantost con li jorz esclaira , Renart , qui ja bien ne fera , de Malpertuis , son fort plaisié , s'en est issuz le col baissié : sa pel ot de vïande vide , certainement sanz faille cuide avoir les gelines Lietart et les poucins , et le blanchart n'iert plus , se il puet , ores vis .
Bien cuide , et si li est a vis , que de tot sire estre doie et de Lietart et de la proie por Rognel que sauvé li a .
De luins le vilain espïa , qui entor son plaisié estoit : une viez soif i redreçoit .
Vers la haie a lui s'eslaise conme cil qui de fain a presse : bien quide avoir sanz contredit ce que le vilain li ot dit , mes autrement est qu'il ne pense .
Li vilains le vit et s'apense de la promesse qu'ier li fist : sa sarpe et sa coignie prist , de coi il aguisoit ses piex ; pres de la haie est ses ostiex , car de la haie estoit enceinz .
Damle Dieu en jure et ses sainz antre ses danz , ainz qu'il s'en tort , que « Renart iert a povre cort s'il s'atent a moi au souper .
Renart me quide plus coster qu'il ne me costera des mois , qu'il quide avoir tout demenois ce que l'en li a en covant , mes ausi com il a çovent covent fausez par maintes foiz , il est mout bien raison et droiz as angingnors c'on les angint .
» Ainsi parlant a l'ostel vint , ou trova filant Brunmatin .
» Trop laissiez ouvre par matin , sire malvés vilains , fait ele .
- Ma bele suer , ma damoisele , fait il , or ne vos corrociez ne vers moi ne vos aïriez : je ne sui pas encor si fox que le matin mete en repox ; mes je veing a vos consel prandre conment me porroie desfandre de dant Renart qui droit ça vient : noz gelines a soes tient et noz poucin et quide et croit que nostre coc Blanchet suen soit , por ce qu'avant ier li promis por Brun que en mes mains a mis .
Por ce vient ci toz abrivez , mes a mau port est arivez , se bon barat puez controver .
Or i puez ton sans esprover , et si contrueve .I. bon barat .
Se vaincu le puez randre et mat , le felon plain de tricherie , tu feras bone lecherie , et bon barat , et bon angin .
Por autre chose ci ne ving , que je sai bien , se Dex me saut , je n'ai for tai qui me consaut , ne qui mieuz conseillier me doie , que je sui tuens et tu es moie , et si me doiz dire mon bon , et li consauz est ausi tuen con il est miens en .I. androit .
Pense de bon cuer or en droit comment nos puisons estrangier Renart , qui bien quide mengier noz jelines et noz chapons .
Certes , se de lui eschapons et sanz grant cost et sanz despens , bons iert tes baraz et tes sens , et bien t'avra Dex apansee .
» Cele , qui bien est porpensee , li a respondu sanz demeure : « J'ai trouvé , se Dex me sequeure , .I. bon barat qui bien vaura , por quoi Renart dou tot faura a ce que premis li avez , se vos faire ce li savez qoiement sanz aparcevence .
Trois mastins les meillors de France ( li pires des trois ne le dote ) , qui laienz sont en cele croute , amenez conme vezïez a vostre granche toz lïez , et gardez que bons lïens aient .
Donez lor dou pain qu'il n'abaient , que bien porroient esmaier dant Renart par lor abaier , qu'il s'enfuiroit a son reçoit : ainsi n'avrïons nos riens fait : tot seroit a reconmencier ; mais bien le laisiez avancier et tout a seür ça venir ; les matins faites bien tenir a vostre garçonet toz trois a l'uis de la granche detrois .
Qant Renart iert bien aprochiez , les chiens maintenant li huiez , si les laissiez aler aprés ; s'i le peuent tenir de pres i li despeceront la pel , si li feront rouge chapel .
Au mains vaura , si con je cuit , bien sa gorge .VII. sols ou huit , a ce que ele est de saison .
Ainsint con je di le faison , nos ne le porrïons mieuz faire ; et vos , por mieuz Renart atraire , qui ja est si pres avalez , a vostre soif vos en alez et vostre ovre reconmenciez , a Renart de rien ne tenciez : s'i vos dist Blanché li donez , vos doucement li responez a pou de parole brement : “ Renart , sachiez certainement , vos ne devez ja avoir cure de Blanchet , qu'il a la char dure : il ne mengüe riens qui vaille for ce que il trove en la paille ; je croi on ne l'avroit pas cuit en .I. jor et en une nuit , qui le metroit quiere or endroit .
Tendre chose vos convendroit a vostre mengier , gelinetes , oisiaus , chapons , genes poletes ; et se ne le volez lessier , si le lessiez ainz angraissier .XV. jorz , si iert vostre preuz , qu'il n'est encore a mangier preuz : assez li donrons a mangier .
” Ainsi le porons losengier , et cez losenges , ele li dit , vos vaudront .I. bon escondit .
Qant cez paroles li direz , assez plus bel l'escondirez , que se vos tancïez a lui : einsi nos vangerons de lui .
Clavel et Corbel et Tison bien l'en amanront en prison cil troi , sel peuent encontrer ; ja mes n'iert a vos au soper ne riens ne querra plus dou nostre .
- Foi que doi sainte Patenostre , bele suer , bons est li consauz , ja tant ne fuira des granz sauz Renart que nos ne le praingnons a l'aïde des .III. gaignons qui li feront grant envaïe ; or avra il mestier d'aïe , s'il le püent prandre et abatre .
Je me vois a ma soif esbatre qu'il ne nos face aucune ganche ; li garçon tiene an la granche les chiens , si con vos avez dit ; qant jes huierai , ses deslit .
» A tant va ariere a la haie .
Renart , qui fains grieve et esmaie , s'en vint a la haie le trot , la ou li vilains la soif clot et aguise ses piex et fiche ; antre ses denz jure et afiche qu'i li vendra chier ceste voie .
Por ce que Renart ne le voie , anbrunche sa chiere et abesse ; Renart vers le vilain s'eslaisse , si li dit : « Dex te saut , Lietart ! va moi querre le coc Blanchart ; bien le doi avoir par raison : n'eüses pas en ta maison Brun l'ors , se ne t'eüsse apris l'angin par coi l'as mort et pris ; je doi hui estre a bone cort .
» Li vilains fist chiere de sort et d'ome qui ne veïst goute .
Renart en la haie se boute an la maniere de furet , si se panse qu'il li diroit , si li a huchié de rechief .
Li vilains a haucié le chief , si l'a de travers regardé : « Sire , fait il , de la part Dé , este vos por Blanchet venuz ? Li cois est megres et menuz , qu'il ne mengüe nule riens for ce que il trueve en ces fiens : il est megres , n'a que les os , et la plume l'a fait si grous .
Se li demores ne vos tarde , ancor n'avra par mon los garde : .VIII. jorz ou .XV. le laissiez , tant que il soit plus angraissiez , si vaura donques assez miauz .
Ansorquetout il est trop viauz : il a passé .III. anz ou quatre ; n'i porrïez les danz enbatre , tost vos brisserïez les danz .
Se Damlediex me soit aidanz , je seroie forment iriez , se vos estïez enpiriez par chose qui de moi meüst ; mes qui juenes poucins eüst , chascun jor .I. oisonnet tendre , bien vos i poïssiez atendre .
Mes n'ai chapon , oisel ne pole ; mout par amasse vostre bole , se j'eüsse de coi soingnir , que nus hom ne doit esloignier son ami , quant se met en soi .
Certes mout volentiers vos voi conme mon ami et liez fusse , s'aucune bone chose eüsse dont je vos peüse semondre .
Je ne saroie a vos respondre nule riens qui vos deüst plaire .
» Or ne se puet Renart plus taire : a vis li est que trop se taist , et trop li anuie et desplaist la mençonge qu'ot et entent : « Fox vilains , trop as dit an tant , or me reprete le frestel .
Tu me quides et bien et bel avoir esconduit de Blanchart , mes je sai tant de mal et d'art et d'angin plus que tu ne faz .
Je t'ai de mout aniuex faiz et delivré et deschargié , que je t'ai Rognel atargié , et t'ai Brun par mon sens doné .
Tu m'avoies abandoné ton coc par mout bele parole ; tu as esté a tele escole ou l'en t'a apris a prometre et del tien n'i viauz nïent metre .
Desloiaus vilains , puz et sers , de blanches paroles me sers : je sai bien conoistre tes bordes , et tes gangles , et tes falordes ; tu m'as or promis sainz doner , mes , par celui qui fist la mer , domage i avras ainz quinzainne an ta promesse fause et vaine .
Tu antanz or mout a flater , mes de duel te ferai grater tes tenpes , et tes poinz detortre .
Quide me tu ainsi estordre par tes bordes , et eschaper ? Certes je te ferai fraper en une maniere ou en deus , fil a putain , vilain roigneus , desloiaus esconmenïez .
Mout dois bel estre mercïez par coi tu m'as bel acuilli : tu ies decaus devers nulli .
Puanz vilains et orz et lierres , este vos devenuz guilierres ? Je vos vendrai chier ceste guile : hui est li jorz que trop aville et lecherie et guile ampire , qant vilains quide desconfire par guille home qui neant vaille ; domage te fera sanz faille ainz .VIII. jorz , ce saches de fi des hui en avent te desfi , des or te serai ge nuisanz .
» Lietart , qui est fel et quisanz et qui es .III. matins se fie , li respondi par felonie : « Renart , pou voi nuli qui face grant hardement par tel menace : ton pouer fai sanz menacier : ja ne m'en verras enbronchier ne prier por pes ne por trives .
Ne pris pas .II. foilles de cives ton menacier ne ton vanter .
Sui ge chaz a espoanter ? J'ai mainte tel menace oïe : ja par moi n'iert mains esjoïe ma mesnie por ceste chose ne nostre porte plus tost close .
Je sui cil qui mains crient et dote ton pouoir et ta force tote que tu ne panses ne ne quides .
Bien voil que tiens soit li estuides a moi nuire , a moi grever , ja ne m'en feras main lever par peor que j'aie de toi .
Poi de tes menaceors voi qui a pou d'esfroior riens valent ; maint home sont qui maint asalent par parole mout aigrement , et si n'ont point de hardement ; par parole sont mout hardi , mes tost resont acouardi qant ce vient a un poi d'esfort .
Tu ies mout egres , si ies forz par menaces , et petit vaut tes povoirs , s'a un pou d'asaut .
An toz mes nuisement te met , de moi nuire mes tant i met et an apert et a celé .
Tu m'as mauvés serf apelé et traïtor et desloial , mes je te puis plus fere mal que tu ne porroies moi faire .
Je ne te quier mes a retraire de moi faire mal et annui , je te commencera encui a nuire et a contralïer .
Robinet , va tost deslïer les .III. matins et si les hue .
» Li gars sa chape a terre rue , as matins corut an la granche , chascun lïen pres del col tranche , les mastins huie et aprés cort .
Li matin saillent en la cort , et , qant orent Renart veü , a grant cors se sont esmeü ; aprés lui corent abaient .
De l'ataindre est il noiant : puis que Renart les vit venir , bien set , s'il le püent tenir , ne li feront pas ses aviaus .
Aprés lui s'eslaisse Claviaus , si l'aert as danz par l'oreille que en pou d'eure fu vermoille , ne li est mie li gieus biaus .
Aprés cestui li vint Corbiaus , les danz en la qeue li boute que il li a mengiee toute tout res a res des nacheriaus .
Adonques fu Renart iniaus : .
.
.
.
.
.
.
.
.
.
.
.
.
.
.
.
ja mes ne fust aconseüz Renart par cez ne retenuz ; s'aprés ne fust Tisons venuz qui mout le mort et depelice ; par desus le dos la pelice , qui estoit rouse et grant et lee , li a as danz toute pelee ; jusqu'a la vive char le mort .
A poine s'est des chiens estors Renart , qui mout fu deploiez et de saignier afebloiez : suivre le poïst on par trace ; il fu pansis , ne set que face : bien set n'i a mestier paresce , se en son cuer n'a quis proesce ; puis que secors ne li apreste , bien set que la mort li est preste et li chien orent plus de force .
De son cuer durement s'esforce ; au plus que onques puet s'enfuit , qui que soit bel ne qui annuit .
A Maupertuis s'en vint les sauz , ne crient mes gaires lor asaut .
Or est Renart a Maupertuis , bien ferma sa porte et son huis .
Il se plaint mout et se dehaite ; ses plaies lie et afaite Ermeline , qui iert sa fame .
Renart li a dit : « Douce dame , el monde a une grant merveille que cil qui a mal feire voille , cil qui mortrist et tout et anble , cil qui autrui avoir asanble ou par faus plait ou par usure , cil qui de loiauté n'a cure , ja celui nul mal n'an avra ne ja ne li mesavandra : ce est li plus honorez del monde , c'est cil qui toz li biens abonde .
Plus meschiet il et mesavient a celui qui adés se tient et de mal faire et de mal dire que celui qui toz jorz enpire .
Je di ce que je sai de voir : je qui soloie decevoir genz , et bestes pranre et traïr , et toute loiauté haïr , et de bien fere me gardoie , de toz biens toz dis abondoie ; n'avoie de chose disete qui por aise d'ome fust faite , de tout avoie je planté , buvoie et mengoie a mon gré ; homs ne beste ne m'asailloit , nule chose ne me failloit .
Mes por ce que je vous bien faire , que onques ne me pot mes plaire et que mout poi ai maintenu , por ce m'est il mesavenu : mal m'est por bien faire avenu .
Ja mes par moi n'iert maintenu ne biens , ne loiautez , ne droiz .
Por ce que ouen une foiz avoie a bien entendu , m'en ont li doiable randu le guerredon et la deserte .
Mal damage et male perte m'aviengne de moi et dou mien le jor que ja mes ferai bien ! Certes ja mes bien ne ferai , ne a nul jor ne me tenroi de mal faire , si con je croi .
Par cele foi que je vos doi , plus ai soufert et honte et lait por .I. seul bien que j'é ja fait que por mal que je feïsse onques .
- Biau sire , or me dites donques , fait ele , a Dieu vos conment : qui vos a mené cest torment ? Mout par estes depeliciez ; l'aventure m'en deïssiez ou en vos a si deserté , mout par en ai mon cuer iré , et ou futes si descirez .
» Renart , qui fu forment irez , li respondi en soupirant : « Mout me va la force enpirant , Ermeline , ma douce amie ; por ce ne vos lairai ge mie , por dolor ne por foibleté , que vos n'oiez la verité conment j'ai esté mal bailli et conment je fui asailliz , conment j'é mal por bien trové .
Je qui sovent ai esprové mon sens et ma guile an maint liex m'en tornai ge tot fameilliex .
Un pou devant none , l'autrier , m'en aloie tot un sentier qui estoit bien pres de l'essart a un mavés vilains Lietart , qui m'a cete sause meüe .
Mout grant peor avoie eüe de .II. matins qui me suivoient et bien pres de moi abitoient .
Un pou ganchi hors de la voie , por ce que sanz faille savoie que , se retenir me peüsent , an petit d'eure mort m'eüsent , et si fusse ja mal menez , qant trovai un chaine chevez pres de terre , ou ge me repous : mestier avoie de repous , que mout estoie ja lassez .
En poi d'eure fui respassez : j'avoie bien gardé mon cors ; puis que des matins fui estors sanz plaie et par ma proesce , petit prisai cele lasece .
Tandis com je me reposoie ou crues qui ert delez la voie qui iert de l'essart Lietart prés , si oï le vilain angrés qui a son buef se demantoit : il ne harpoit ne ne chantoit , ainz ploroit , qu'il n'avoit pas tort , que par ire et par desconfort a dant Brun l'ors premis l'avoit ; de lui nul conseil ne savoit .
Qant il me conta son afaire , lor conmençai ge bien a faire , je qui onques mes bien ne fis ; la quit je que je me mesfis , qant je fis bien en mal eür .
Le vilain fis lié et seür de Rognel par ma porveence que il iert de perdre en doutence .
Por le vilain devins venierres , tant fis que li vilains mentierres Brun l'ors ocist et l'en mena .
Tel guerredon rendu m'en a : aprés moi a ses chiens huiez , bien ai esté depeliciez , si con il est aparissant ; encor m'est avis que je sant les danz es orailles , es naches ; ma queue ont retenue en gages li troi matin a lor sachier , mes Lietart le conperra chier , se del tot mes sans ne decline .
- Laisiez ester , dist Hermeline , ne saiez pas si esmaiez : ja n'este vos gaires bleciez ; bel vos deüsiez deporter de cest mal et reconforter , que vos iestes an esperance de prandre hastive vengence del vilain ; qant vos bien vorez , le vostre cuer en descovrez .
S'un poi vos en volez pener , la charrue en poroiz mener , depecier et ou bois repondre ; le vilain porroiz si confondre petit et petit totes voies ; ou vos li enblez ses corroies , dont si le porroiz si grever que de duel le feroiz crever le mavés vilain de pute aire ; ja n'en deüsiez or duel faire : ce vos deüst tot desdoloir que tot selonc vostre voloir en esclairerez vostre cuer .
- Bele conpaigne , bele suer , dist il , bien iert faite la chose .
» .VIII. jorz toz pleniers se repose Renart , qui des plaies se deut , por ce que bien recovrer veut sa force qu'il avoit perdue ; il ne fait riens , ne se remue de Malpertuis , sa maison fort : ce li done grant reconfort qu'il set de voir qu'il grevera Lietart qant pener se vora .
.VIII. jorz trestoz plains se sejorne ; a mïe nuit au main s'en torne , a l'esart au vilain se trait an une broce an un agait , ou li vilains sa buche asanble .
Renart ses corroies li anble qu'il avoit pres d'un buison mises .
Renart coiement les a prises , qui estoit bons maistre d'enbler .
Or puet li vilains asanbler ses bues et remener en toit : i hoiloit et en haut chantoit con cil qui d'agait ne se garde ; puis ne demeure ne ne tarde , vers le buison s'en va tot droit , mes ses corroies pas ne voit : tot entor le buison les quiert , si li poise que si seus iert .
Quiert les et requiert par la terre et encor les peüst il querre , con cil qui ne trueve ne prent .
Li vilains , qui tot d'ire esprent , jure et esmaie , si s'espert por ce que sa jornee pert : il est dolanz et trespansez et de Renart s'est apensez , qui par ire le desfïa : « Hé ! las , dist il , il m'espïa , Renart li lierres , li traïtres : il m'a conmencié les merites et le guerredon hui a rendre de ce que je ne li vous rendre Blanchart , qui devoit estre suen .
Le guerredon n'en est pas bon ; je ne puis a lui forçoier : il me porroit ja despecier la teste que ja nel verroie ; volentiers m'en repantiroie , mes riens ne vaut la repentance , qant je fis onques desfïence a Renart qui si me puet nuire .
Il a beance a moi destruire : ce m'anble dont je ai besoing .
Bien sai que li marchiez es loing : je avroie ainz maint pas marchié que venuz fusse dou marchié .
Trop me seroit li alers griés , que la voie n'est mie briés a ce que torz sui de .II. hanches .
Or puis oan mes an amanches les bues laissier et anvoier .
Bien me fait Renart desvoier de ma besoigne destorber et mau gré mien entrelessier .
N'eüse mestier de sejor ne de repous ne nuit ne jor : adés me crest ovre et entente .
» Tant con li vilains se demente , Tiemer , ses asnes espanois , qui ne crient gelee ne nois , oï dementer son saignor : si n'ot onques mes duel grangnor .
De lui qu'il a savra , s'il puet : « Sire , fait il , il nos estuet bien conseil prendre et demender , qu'on ne porroit pas amander ainsint nostre chose ne croistre .
Le vaillant d'un povre chevestre Renart , s'il puet , ne vos laira , qu'il envers vos felon cuer a et s'entente a vos essillier ; mout bien vos savrai conseillier et Renart sera abetez , se loiaument me prometez a doner une mine d'orge .
- Tiemers , fait Lietart , par saint Jorge vos avrez un poi de farine , de mon orge plaine une mine , se par vos estoit engingniez li felons rous , li rechigniez ; si te donrai le chardon tandre .
Et qui est qui le porroit prandre n'enginnier le laron revoit qui tot anble ce que il voit ? Tant angingne oisiaus et bestes sovent lor fait croistre les testes .
Je ne sé nul home si saje , ne oisel , ne beste sauvage , qui onques si grans sens eüst que ja anginnier le peüst , ne qui le peüst decevoir , por que jel peüsse savoir , que je ne l'alasse requerre nes outre la mer d'Angleterre por le traïtor afoler .
Mes nus nel porroit bareter : trop set Renart de renardie , n'est nule beste tant hardie .
Renart si est de mal atandre et a lui puet hom bien entendre ; il est a mal faire haitiez .
- Biaus sire , ne vos esmaiez , Tiemis respont ; l'en dit , ce cuit , encontre vezïé recuit ; il n'est hons qui si sages soit qui aucune eure ne foloit , ne fol qui aucuns sans ne face .
Sire Lietart , ja Diex ne place que Renart ait si bon eür que il soit toz jors a seür c'on ne l'engint aucune foiz .
Gié , qui ne sui gaires adroiz par sanblance de savoir mal , se vos covant avez loial , Renart le laron et sa fame vos randrai , par col ou par jame , forment lïez a vos coroies .
- Tu comment faire le porroies ? - Je ne sai pas conment ? Par Dé , je l'avrai bien tost esgardé le bon barat et porveü par coi il seront deceü , par coi morz iert et ele morte .
Mort me ferai devant la porte de Maupertuis le fort repaire , bien savrai sanblant de mor faire .
Si tost con il me troveront , a mes manbres se lïeront de voz coroies conme fol et je soleverai mon col , si ferai chiere de dormant .
Qant lïez les savrai formant , traïnant les an amanroi .
- Tiemert , loiaument vos tanrai covenant en bien et en pes ; s'ainsint con tu le dis le fais , de mon orge avras bone part .
» A tant de son seignor se part .
Tiemers li anes , rechanant , des piez desrieres regibant , si s'en va mout grant aleüre et le grant trot et l'anbleüre , tant que pres vint de Malpertuis .
Tout estandu se couche a l'uis , au plus qu'il puet s'alaine tient , con se il iert morz se contient ; de terre a son musel covert .
Ermeline a son huis overt , la fame Renart , si le voit : « Renart , fait el , se Diex m'avoit , mout grant planté char fraiche avons , ja tant despandre ne savrons , deus mois de l'an , con je vos di : pres de cest huis , la Dieu merci , je voi estandu a ce pont un asne mort et grous et lonc ; il fu morz ore devant none .
Les coroies Lietart me done , je le voil formant atachier a lui et a vos por sachier et por atraire le ceanz .
- Fole , dist Renart , c'est naianz .
Se tu viauz , tire et si sache ; ja n'i tirerai , que je saiche , se Diex m'aïst et tuit si saint , conme je crois que il se faint : a fox nos viaut espoir tenir ; tost en porra grant mal venir , se tu as coroies l'attaches .
Or roille ainçois enprés les naches , el piz , en la teste et es flans si forment qu'en saille li sans : s'il ne se muet ne ne remue , bien le porrons mener en mue , qant nos por voir le savrons mort .
» A tant cort cele , si le mort : par devers les naches l'asaut durement que li sans en saut , el piz es flans et an la teste , mes Tiemers , qui est dure beste et qui trop mal endurer puet , ne se remue ne remuet .
« Renart , fait ele , or ies malvés , qant por les corroies ne ves : il est morz , ce saches , sanz faille ; as tu poor qu'il ne t'asaille ? Tu te crienz por noient et doutes ; va tost por les coroies toutes , que tu laisas derrier la porte .
» Renart les corroies aporte qu'il doute encor qu'il ne se faigne , et cele li mostre et ansaigne conment le feront , si li neue la plus fort corroie a la queue .
« Renart , fait ele , ci tanras dou traire chargié esteras : plus poise por ce qu'il est morz et vos qui estes mout plus forz que je de totes ovres faire , doiz devers le plus pesant traire et je trairai selonc ma force , mes que tu de traire t'esforce .
» Plus n'i demeurent ne n'i dïent , as corroies forment se lïent .
Qant forment s'i sont atachié , tant ont et tiré et sachié que traïné l'ont sor le soil .
Tiemers li anes ovri l'oil et solieve la teste en haut en talant a que il s'en aut , mes qu'i les voie bien lïez .
Et Renart , qui iert vezïez , li vit la teste sozlever ; si sot que il le vost grever et est en grant peril de mort , se par guile ne li estort .
I se doute , sa fame apele : « Ermeline , m'amie bele , acor ça tost , si me deslie : la parole m'enpire et lie ; de la puor de l'ort pertuis ai je tant mal que je ne puis sosfrir puor , ne andurer ; ne puis ci longuement ester .
Acor ça tost , se Diex te saut , a pou que li cuers ne me faut : ceste puor orde et pungnaise plus que n'est pertuis de privaise m'a tot le cors afebloié et de traire tout desvoié .
Se m'en plain , ne m'en doiz blamer : a poi que ne me fait pasmer ceste puor qui ou cors m'antre ; doloir me fait le cuer dou vantre cist or vanz dou pertuis punais .
Miauz vosise estre sor un ais de privee ou me geüse que pres dou pertuis dou cul fusse qui me sert d'un mout aigre vant .
Se g'estoie lïez devant , je sai bien que sanz nul secors l'en treisneroie le grant cors : ja ne t'i covandra a traire ; ne me puez ci nul secors faire a nul androit qui tant me plaise con d'oster de ceste mesaise .
Touz sui ja coverz de suor de l'angoise de la puor qui tot me fait le cuer doloir .
Si t'aïst Diex , or vien oloir : la puor dont je sui destroiz puez santir , se tu ne m'en croiz ; acor ça , deslie moi tost : ceste puor le cuer me tost ; par pou que que ne m'a mort geté .
» Hermeline an a pitié : bien cuidoit que voir li deïst et cremoit , s'ele nel feïst sanz deloi son conmandement , il i morroit soudainement , plus tost que pot le deslïa ; Renart tantost li escrïa , qant il se santi deslïé : « A poi ne somes conchïé par ton conseil , fole chaitive : ne fuses pas enquenuit vive , se tost ne fusse deslïez .
Bien nos a Tremers conchïez , qui mener nos voloit en vile par tel barat et par tel guile que morz se fait , et il est vis .
Onques ne me pot estre a vis qu'il fust morz , et tu le dissoies .
Ies tu si fole que tu doies quider ? mes trop est fous qui quide , que chascuns i mest si s'estuide an barat c'on ne set qui croire .
Il nos en menast ja grant oire Tiemers chies son saignor Lietart , se je parlasse un poi a tart ; mais li vilains le conperra .
- Renart , fait el , or i parra con tu li feras conparer ; tu en sez plus que bues d'arer ; mes onques dant Coarz li lievres , qui de paor pristrent les fievres , ne fu si de peor destroiz con tu ies ore a ceste foiz , qui doutes une morte beste .
- Je li vi or lever la teste , pute fole , et ovrir les euz ; quides tu que je croie mieuz ton dit que ce que je verroi ? - Ja , fait el , ice ne querroi , que de poor l'as contrové .
Bien ai or ton cuer esprové au besoing et ta malvestié qui si t'a semons et haitié de laissier ce dont tu doiz vivre .
Bien puis afermer a delivre que de grant mauvaisstié te vient ; se par avanture ça vient Isangrin et Hersant la love , povre en iert ma part et la toue , car bruire en feront lor guernons .
Qant a nostre huis char ne prenons , a paines l'iras loing conquerre ; cuevre ton chief et bien le serre , esparne ton cors et reposse que tu n'as mestier d'autre chose : trop par ies ore acoardiz .
- Dame , faist il , ainz sui hardiz , qant je voi m'enor et mon preu ; mes ne m'i troverez or preu a mestre am peril de mort .
- Renart , fait ele , tu as tort , qui si me manz apertement .
- Tu savras ja se je te ment , se tu as corroies te lïes .
- Certes ja por riens que tu dïes ne me porras si esmaier que je ne m'i alle essaier or androit si que jel verroi .
- Et je sui cil qui sosferroi ceste aventure que qu'il tort , mais tel ne peiche qui encort ne m'en blamer se mal t'en vient .
» Cele , qui ne prise ne crient la parole de son saignor , la fort coroie et la greignor a la quisse derrier atache , forment la lie qu'el n'eschape ; son col en lie , puis sa quisse por ce que eschaper ne puisse .
Tandis c'om tiroit et sachoit , Tiemers li asnes , qui bien soit que Renart ne pot angingnier , si conmença a rechignier ; forment s'esforça , si se lieve .
Mout anuie Renart et grieve , qant mener en vit Ermeline : « Trop avez esté fammenine , fait il , voirement et mout fole qui mon conseil et ma parole as dou tot mise en non chaloir ; ne te puis or gaires valoir , et grant mestier t'eüst eü mon los , se l'eüsses creü ; de toi aidier n'ai nul pooir .
Ton grant orgeil et ton voloir conperras encor hui trop chier ; Tiemés me quida acrochier por mestre es mains ou tu cherras : une autre foiz miauz me querras se vive t'en puez revenir .
Et ce ne puet mes avenir : perdue es , a Dieu te conmant .
» Dist Emeline : « Je , conmant ? irai ge au vilain plaidier ? - Oïl , ne te puis aïdier : je ne cuit que ja mes me voies .
» Framers s'en coroit totes voies ; onques de corre ne se tint tant qu'a la porte Lietart vint .
A grant mervoille s'esjoï Lietart , qant il son asne oï et qant Ermeline a veüe , qui mout estoit et morne et mue , traïnent a la quise a terre .
Maintenant va s'espee querre , qui iert anroillïe et fraite ; a paines l'a dou fuerre traite , que i cuide que Renart soit .
S'espee en sa main ala droit , bien se quide de lui vangier : a .I. cop li quida trangier la teste , mes il i failli .
Hermeline a si haut sailli , qu'elle n'iert pas trop anrestee , que li cous ne l'a adesee dont ele ot grant paor eüe ; mes la colee a receüe Fromiers que la quise a tranchie .
Lietart meïmes l'a vangie tost de son anemi mortel : traïnant s'an maine a l'ostel la quise a grant joie faisant ; Renart trova mu et taisant .
Qant il l'a veüe venir , de rire ne se pot tenir , qant la quisse vit traïnant : « Renart , dont ne sui ge vaillant ? or se puet Framers esvanter ( de ce me puis ge bien vanter ) que ja la cusse Fromer l'ane ja mes ne traira fiens ne chasne .
Bien me cuida Lietart tüer , mes je me soi tost remüer et gandillier et tressaillir , tant que gel fis a moi faillir : ne m'a bleciee ne tenue .
- Tel avanture est avenue , fait Renart , que nus ne quidoit ; ne oisel ne beste ne doit Dame Dieu si grant guerredon con tu faiz , ne si large don , qui si t'a de mort garantie .
Lietart , li pargurs foi mantie , de moi quide estre quite a tant , mes bien atant qui par atant : je atandrai ore le tans que jel ferai , ce que je pans , couroucié plus que ne fis onques .
- Mauvés couarz , que atanz donques ? Je dout que li cuers ne te faille .
- Quide tu , fole , que je l'aille dedanz sa maison asaillir ? Tost porroie a mon cors faillir , s'il me huioit ses .III. gaignons : j'avroie en aus maus conpaignons ; mes ancor un poi souferroi que ou bois seul le troveroi , que ja n'avra de chien aïe .
Lors li ferai une anvaïe par paroles et par menaces que ja mes n'iert tiex que il face chose qui anuier nos doie .
- Renart , fait ele , jel voudroie , mais ja en vilain ne te fie por ce s'il te jure et afie , ne por nul aseürement par sa foi , par son sairement : trop est vilains de male escole .
» A tant laissierent la parole .
Mes Renart pas ne s'oublia : l'andemain Lietart espïa , que dedanz la forez estoit ; bien sot avec lui ne menoit nus de ses chiens en conpaignie , hardïement en haut s'escrie : « Pugnais vilains , par quel raison as tu en sel la venoison qui fu prise ou defais le conte ? Je te ferai morir a honte nus hom ne t'en porra desfandre ; certes je te ferai ja pendre au plus haut chene de cest bois .
Or androit reconter le vois au conte ou a ses foretiers .
Se tu avoies .III. setiers d'esterlins , ou fussent besanz , et tu l'en faisoies presant , ne te vaudroit noient t'amende que il ne t'arde ou ne pande , puis que je li ferai savoir ; ne porras raançon avoir ; de toi nule pitié n'avra si tost con le voir en savra ; li quens mout volantiers destruit celui qui chace sanz conduit an bois et sa venoison anble .
» Lietart , qui tout de paor tranble , li dist : « Amis , or m'antendez , un petit , se vos conmandez : par raison doit merci trover qui de bon cuer la viaut rover .
Je mespris ver vos laidement , merci vos an pri et demant , por Dieu de moi pitié vos praingne .
Par le conseil de ma conpaigne anvers vos mespris conme fous ; moi poise que je fui si ous , puis qu'ainsi iert a avenir .
Des or mes me poez tenir a vostre serf et a vostre home ; foi que doi saint Pere de Rome , ja mes vers vos ne mesprandra , et des or en avant tanrai de vos conme de mon seignor .
Autel duel ai ge ou graignor con vos avez , ce sachiez bien ; se je vos ai mespris de rien , je sui pres de vostre servise .
- Volantiers par itel devise prendrai , fait Renart , ton homage que honte n'avras ne domage : les .III. matins tüer feras , a genoillons droit me feras et les .X. poucins me randras ( et que loiauté me tandras ) et Blanchart que me promeïs qant le conseil me requeïs .
- Sire , fait Lietart , je l'otroi : ja seront li mastin tuit troi tüé devant vos or androit .
Je sai bien que vos avez droit , que lor vie avez anhaïe , que il vos firent vilannie : droit vos en ferai volantiers .
Vostre ami verai et antiers voil aistre de ci en avant .
Dex me hee , se je ja vant nuli point de la norreture .
De vos prandrai ge tele cure que tout iert en vostre saisine , ane , chapon , coc et geline .
Chascun jor avrez a planté et selonc vostre volanté la char que vos plus desirrez : des .X. poucins saisiz serez et de Blanchart ja sanz demeure ; et gardez , se Dieux vos sequere , que par vos nul mal ne me vaigne .
Je sui prez que je me contaigne vers vos tout a vostre plaisir et vos vanrez or a laisir en nostre maison sejorner : ja ne vos en querrai torner tant con demorer i vodroiz ; un bon reçoit en tot androiz avez conquis et recuvré .
Por ce se j'é vers vos ouvré folement et par mal conseil , ne soiez pas ja en esvoil , ne an esmoi , ne an doutance ; se Dieux me gart de mesestance , ja mes nul jor ne vodrai faire chose qui vos doie desplaire .
Ne porrïez noiant conquerre s'essilliez ere de la terre : mout devez mieuz ma vie amer , que por vostre poez clamer touz jorz mes ce que je avroi .
- Par tans , fait Renart , le savrai se tu diz ou mançonge ou voir , il te covient par estevoir que tu faces le mien plaisir , que ne me vodrai plus taisir , se tu ne fais le mien voloir ; je te ferai par tans doloir , se faiz tant que li quens le sache .
Mes ja mes anui ne demage , se tu ies pris , ne te querrai , mes en ta meson n'enterrai tant que les chiens voie tüez .
- Sire , or ne vos remüez , fait Lietart , jes irai tüer : je ne vos quier a remüer tant que saient tüé tuit troi .
- Alez , fait Renart , je l'otroi : vos dites et bien et raison .
» A tant s'an cort an sa maison Lietart , qui mout fu adoulez ; a sa fame a dit : « Se volez et vos quidiez que ce sait biens , a tüer covient cez .III. chiens , s'avoir volons pes a Renart , et si li randrai ja Blanchart , et les poucins avec toz .X. li randrai or androit li dis , an la forez ou il m'atant ; il ne ne nos coutera ja tant con il nos porroit plus coster ; se au conte aloit conter qu'el bois a sa venaison prisse ; tantost sera de moi justisse ; je seraie ou ars ou panduz , n'en porroie estre desfanduz , por avoir ne por riens qui soit ; nos anfanz essillier feroiz , morz serïons et confonduz .
» Sa fame li a respondu , qui contredire ne li osse : « A faire l'estuet a grant chose ; dou tout faites sa volanté , se vos amez vostre santé et vostre bien et vostre vie ; avoir devez graignor anvie de vostre vie que d'avoir .
- Bele suer , vos dites savoir .
- Blanchart et les poucins prenez et les .III. matins li menez .
» Lietarz anz el retor s'est mis ; les chiens , le coc et les poucins li garçons les maine lïez .
Et Renart conme vezïez vers l'ostel au vilain se trait , que mout redoute son agait q'asaillir as .III. chiens le face .
Entres ses danz fort le menace que , se ja mes vers lui mesprant , il sera iriez s'il nel prant .
Lietart et les chiens voit venir que il fait au garçon tenir ; haut li conmença a huchier : « Ne fai pas vers moi aprochier les chiens , mes orandroit les tue .
» Lietart une pesant maçue tenoit que ou bois ot coillie ; les matins a un chesne lie , de la maçue les asome .
Or le tient Renart a preudome puis que il vit les chiens morir ; il n'ot talant puis de fouir qant les matins a veüz morz .
« Lietart , fait il , vos estes for qui si savez bon cop ferir ; je vos ferai encor merir , ce que vos avez ici fait ; ice que vos m'avez mesfait debonairement vos pardoing et m'amor a toz jorz vos doing que il a mout biau presant ci .
- Renart , fait il , vostre merci , que vostre amor m'avez donee : toute vos iert abandonee ma noreture que je ai ; asez plus corrociez serai se ja mes vers vos mesprenoie .
» A tant prant Renart , si manoie , Blancharz et les .X. poucinez qu'aportez li a Martinez .
De Blanchart fist ses guernons bruire , onques nel fist routir ne cuire , si le trova molet et grous .
Les .X. poucins trouse a son dos et a Dieu le vilain conmande .
A l'ostel porte sa viande , ou il a trové sa maisnie qui de faim iert mesaiesiee ; de faim estoit et noire et vaine , de joie fu sa fame plaine , qant ele vit Renart venir , les poucins a son col tenir : por conble se tint et por riche .
« Renart , n'est mie Lietart chiche .
- Non , fait Renart , ainz est haitiez ! Bien a ceste chose esploitiez , qant si m'an sui venuz trousez .
Se je n'eüse eü mon sez par Lietart tout a ma devise , jel faïsse mestre a la bise ; au conte ou a sa gent deïse , por voir acroire li feïsse , que sa venoison li anbla ; il tressailli et si tranbla , grant paor ot tout sanz faintise ; j'avoie si la chose anquise q'enz el bois le feïsse prandre et a un chaine mout haut pandre ; mes vers moi a fait conme sage : ne me fera ja mes demage ne nule rien qui me desplaise .
- Renart , trop estes ore a aisse , dist Hermeline , con je cuit , que tu n'as pas le vantre vit , car tu as bien Blanchart mangié , qui mout estoit ore angraissié .
Se Lietart t'a eü pené , il le t'a bien guerredoné ; mais moi ne puet gaire chaloir : se tu as t'aise et ton voloir et se tu as trestoz tes bons , moi et mes anfanz et les tons laiz de fain morir a mesaise ; et je seroie trop mauvaise se de faim morir me laisoie , tan con pres de ces poucins soie ; a tiex poucins fait bon atandre .
» A tant cort et prist le plus tandre tout le manga a .I. sol mors ; as autres .IX. a les cous torz , a sa menie les depart et a chascun done sa part .
Renart cuide bien son preu faire .
De Malpertuis , le suen repaire , il vint l'andemain bien matin veoir Lietart et Brunmatin qui le reçurent a grant joie ; dingner le font d'une grasse oe .
Brunmatin , qui tot an tranblant li faisoit d'amor .I. sanblant , ne li osoit riens refuser , que mout redoute l'ancuser ; a sa volanté l'an paissoit ; et Renart mout bien s'engraissoit qui de la char est anvïous .
Et Lietart , qui fu anvïous , de lui servir a il grant cure .
Bien abreja sa norreture Renart , qui sovant an prenoit totes les eures qu'il voloit , sovant et demeure et sejorne , et qant il de l'ostel se torne , ne pot au vilain remanoir oes , chapons , coc blanc ne noir , geline , ane , maigre et grase .
De Renart encor vos contasse au bon androit ; pas ne me loist , car autre besoigne me croist ; a autre chose voil antendre ou l'an porra graignor sens prandre , se Dieu plaist et se il m'amende .
Ja de clerc qui raison antende n'en serai blasmez n'entrepris se j'ai an aucun leu mespris an tote la premiere ovraigne , que pou avient c'on ne mespraingne , ou au chief ou a la parclose , qui n'est gracïez de la chose .