ENEAS Quant Menelaus ot Troie asise , onc n'en torna tresqu'il l'ot prise , gasta la terre et tot lo regne por la vanjance de sa fenne .
La cité prist par traïson , tot cravanta , tors et donjon , arst le païs , destruist les murs , nus ne estoit dedanz seürs ; tote a la vile cravantee , a feu , a flame l'a livree .
Li Greu prenent les citeains , nus n'eschapot d'entre lor mains ne l'esteüst morir a honte ; n'esparnoient prince ne conte ; ne lor avoit mestier parage ne hardemant ne vasalage , [ et nen estoit leus de deffendre .
Tote ert la vile mise en cendre .
] Ocis i fu li reis Prianz o sa fame , o ses anfanz : unc ne fu mais tant grant ocise .
Menelaus a vanjance prise : toz fist les murs aplanoier por le tort fait de sa moillier .
A une part de la cité tint Eneas une erité , de la vile bien grant partie .
Quant il a cele noise oïe , si regarda vers lo donjon et vit la grant destrucion ; n'est mervoille s'il ot peor .
Venus la deesse d'amor , qui est sa mere , li a noncié que Troïen sont trebuchié ; li deu an ont pris lor vanjance .
Comanda li , sanz demorance s'en tort , ainz quel prengnent li Gré , et ce li comandent li dé que il aut la contree querre dunt Dardanus vint an la terre , qui fonda de Troie les murs .
Eneas n'estoit pas seürs ; dous granz liues et plus avoit de la ou sa meison estoit desi la ou li Greu ardoient ; bien set qu'il li aprismeroient , ne se porroit vers als deffendre .
Bel loisir ot del suen tot prendre , tote sa gent fist asenbler et ses tresors an fist porter ; grant avoir et grant manantises et granz richeces an a prises , par un postiz s'an est issuz , bien en torna trois mile escuz ; o soi an fist porter son pere Anchisés , qui molt vialz hom ere , et par la main mena son fil : cil sunt livré a grant essil .
Soantre lui grant gent la'n vait ; la ou il fuit se sunt atrait .
Quant de la vile sunt estors , desoz un arbre loing defors o soi a alïé sa gent ; demande a toz comunaument s'il se voldront o lui tenir et bien et mal o lui sofrir , ou s'en voldront retorner anz vangier la mort de lor paranz ; prez est de faire lor plaisir del retorner ou del foïr .
Cil dïent tuit , del repairier ne del combatre n'est mestier , car n'ert mie granz lor esforz , tost les avroient li Greu morz ; miauz s'an volent o lui foïr que retorner anz por morir ; de lui firent segnor et mestre .
Puis ont gardé devers senestre : une estoyle virent levee qui la voie lor a mostree ; de devant eus vait vers la rive : la va fuiant la gent chaitive .
Eneas cercha les rivages , trové i a vint de lor barges , que li Greu avoient guerpies , bien atornees et garnies .
Il i antra o tot sa gent ; eve dolce , vin et fromant trova es nes a grant planté del rivage sunt esquipé , enpaint se sunt an haute mer , car n'estoit tens de demorer .
Juno , qui ert del ciel deesse , estoit vers aus molt felenesse ; formant avoit coilli an hé toz çaus de Troie la cité del jugemant que fist Paris : por lui haoit tot le païs .
L'acheison de cel jugemant voil reconter asez briemant .
Juno et Pallas a un jor , Venus la deesse d'amor , estoient a un parlemant .
Discorde i sorvint sodemant ; une pome d'or lor gita antr'eles trois , puis s'an ala ; il i ot escrit an grezois qu'a la plus bele d'eles trois faisoit de la pome lo don .
Antr'eles en ot grant tençon , chascune la voloit avoir , mais par autre voltrent savoir lo jugemant , cui ert la pome .
As ne sorent trover nul home qui miauz en sache dire droit que Paris , qui el bois estoit .
La parole li unt mostree de la pome , qui ert donee a la plus bele d'eles trois ; a lui , qui molt savoit des lois , por jugier an erent venues .
Paris les a bien coneües ; chascune d'eles esgarda et longuemant les avisa ; porpansa soi que jugemant ne feroit pas hastivemant sanz grant porpens , et rova lor a lui reviegnent al tierz jor , si s'en sera miauz porpansez ; dunc jugera de lor biautez .
Par grant angin lo fist Paris , que il lor a lo terme mis : porpansa soi que antretant l'an vanroient ofres avant , et porroit an de son prou faire .
Eles se mistrent el repaire .
Voir ot pansé ; Juno premiere est revenue a lui ariere , et promist li car li donroit plus que ses pere ne avoit , et molt par lo feroit riche home , mais qu'il li otroiast la pome et afichast por verité que ele aüst graignor biauté .
Retorna s'an ; aneslopas an est venue a lui Pallas , qui est deesse de bataille , et pria li que ne li faille , a li se tiegne au jugemant , et al li donra hardemant et tel pris de chevalerie , ne trovera ja an sa vie nul meillor de soi ne son per ; ja nel porra huem sormonter .
Pallas s'an va , Venus revient , qui la bataille d'amor tient et dame an estoit et deesse .
Cele li a fait tel promesse : s'a li se tient del jugemant , el li donra prochenemant la plus bele fame del mont .
Vait s'en ; des ofres qu'els li font se porpansa an maint androit al quel de ces trois se tenroit ; car molt coveita la richece et molt desirra la proece , mais molt li plot la feme plus que promise li ot Venus .
Les deesses ne s'atardierent , mais a lor terme repairerent ; lo jugemant ont demandé .
Que que Paris an ait doté , la pome d'or dona Venus et juja qu'ele valoit plus que les dous autres de bialté .
Puis li fu bien gueredoné , car dame Heloine li dona : plus bele fame ne trova .
Pallas et Juno s'an marrirent et çals de Troie anhaïrent : por sol l'acheison de Paris haïrent puis tot lo païs .
Juno vit Eneas an mer ; molt se pena de lui grever , set anz toz plains lo travailla , par plusors mers lo demena ; molt anhaï tote sa geste .
A un jor li mut grant tempeste , car molt formant comut la mer ; les nes comancent a vaucrer , tone et pluet , vante et esclaire , molt comança lait tens a faire , chieent foldres espessemant , comeüe est la mers formant ; si fait oscur ne voient gote , ne ne sevent tenir lor rote ; ne voient clarté ne soloil .
Il ne sevent d'aus nul consoil , de nule part ne voient port , et ciel et mer lor promet mort ; ne voient lune ne estoilles , ronpent lor cordes , chieent voilles , brisent et mast et governail ; molt vont a honte et a travail .
Ne eschipre ne esturman de son droit cors nen ert certan ; il ne sevent quel part il tornent , s'il vont avant o il retornent ; an avanture ont mis lor vie .
Danz Eneas formant s'escrie .
" Par deu " , fait il , " buer furent né cil qui a Troie la cité furent detranchié et ocis .
Por coi m'en tornai ge chaitis ?
Miauz volsisse que Achillés m'aüst ocis ou Titidés , la ou ocis furent tant conte , que ci morisse a itel honte .
Por coi ne m'ocistrent li Greu ?
En grant hé m'ont coilli li deu ; ne puis an terre converser et noauz ai an ceste mer ; molt lunguemant m'ont travaillié , si n'ont de moi nule pitié .
Promise m'ont ne sai quel terre , ne sai ou ge la puisse querre ; molt ai trové isles an mer , de la terre n'oï parler que vois querant a molt grant poine , si com fortune me demoine .
" Molt se dementot Eneas , molt se clamot chaitis et las , por ce qu'il eschapa a terre , puis que an mer sofrist tel guerre ; miauz volsist estre a Troie ocis o ses paranz , o ses amis , la ou Hector et Priamus furent ocis , contes et dus .
Molt s'esmaient si compaignon , ne desirrent se la mort non ; ce lor est vis que molt lor targe .
Devant lo roi ot une barge , ses governalz li est brisiez et mast et sigle an mer plungiez ; trois torz torna an molt po d'ore , une vague li vint desore , qui si la fiert an l'un des lez , les borz a fraiz et decassez ; ronpent chevilles et clotures , l'eve i antre par les jointures , anplie l'a soldeemant , afondee est an un momant .
Icil ont lor travail finé , cil ne criement mes nul oré , par eus n'ert mes terre conquise ne chastiaus ars ne tors asise .
Li vanz aquialt les autres nes ; depiecent mars , sigles et tres ; par cele mer les esparpaille , et Eneas molt se mervoille , ja ne quide venir a port , et ciel et mer li promet mort .
Ansi ont li fuitis de Troie sofert trois jors , qu'il n'orent joie ; quant vint al quart , qu'il ajorna , li vanz failli , del tot cessa , li solaus lieve , ne plut mes , del tot remest la mer an pes ; asoagiee est la tenpeste .
Dont leva Eneas la teste et esgarda devant son vis , se vit de Libe lo païs .
Toz rehaite ses compaignons ; nagent a fort as avirons ; tant ont nagié et tant siglé qu'al port de Libe sont torné .
Issu sont fors com plus tost porent ; de lor vint nes que set nen orent ; celes atachent el rivage .
Lo païs trovent molt salvage ; ne voient borde ne meison ne borc ne vile , se bois non ; mes que que soit , formant lor plaist .
Eneas vet an la forest ; uns sols meschins ala o lui , lor ars porterent anbedui , et cers et bisches ont bersé : si home an ont asez porté .
Les feus alument el gravier , si apresterent lo mangier , el bois lo pristrent lïement .
En la mer gardoient sovant s'il poïssent lor nes choisir que li vanz ot fet departir ; de çaus estoient curios , mais molt furent puis correços de çaus que il virent noier , dom il n'atandent recovrer : es autres ont graignor fiance , mes es morz n'ont point d'esperance .
Sor les faloises vont garder ses verroient loing an la mer ; quant nes voient , si ont grant dote que mers parfonde nes tranglote .
Donc a Eneas asanblé çaus qui o lui sont arivé ; nan i ot de sa compaignie ne mes que la tierce partie ; çaus comança a conforter des maus qu'il orent an la mer .
" Seignor " , fait il , " franc chevalier , ne vos devez mie esmaier se vos avez eü peor an ceste mer , mal et dolor ; ça avant vos delictera , quant il vos an remembrera ; buen vos sera a reconter les maus qu'avez eü an mer .
Huen qui s'esmuet an altre terre por regne et por païs conquerre , an grant enor ne puet venir , s'il bien et mal ne puet sofrir .
Qui toz tens a sa volanté n'onques n'a mal espermanté , ce m'est avis , ja ne savra a negun jor que bien sera ; [ mais se il sofre un poi mesaise , qu'il nen a tot ce que li plaise , ce m'est avis , molt prisera le bien aprés , quant il l'avra .
] Or avons molt sofert ahanz par plusors mers plus de set anz et molt i avons travaillié et molt geüné et veillié ; s'avons ja mes de repos rien , molt nos plaira auques de bien .
Sofrant travail et mal et poine , si com fortune nos demoine , nos conduiront li dé ou leu que il nos ont promis an feu , an Lombardie la Maior ; d'iluec furent nostre ancessor .
Grant gent somes et si n'avon de vitaille se molt po non ; il nos estuet garison querre , mais molt voi ci estrange terre ; [ ne sai se onques i ot blé , ne borc ne vile ne cité ; ] unques plus salvage ne vi .
Se del vivre ne trovons ci , n'i a noiant del sejorner , mais del metre nos an la mer , et requeron autre contree .
o vitaille soit mialz trovee , eve dolce , foin et aveine as chevals qui vivent a poine .
" Atant Eneas a choisiz dis chevaliers proz et hardiz , qui lo païs aillent cerchier et se li sachent renoncier an quel païs sont arivé , se home i a ne grain de blé .
D'iluec tornent li mesagier , qui la contree vont cerchier ; errent par vals et par montaignes , par boschages et par champaignes ; tant ont erré , ne virent on qui lor saüst randre raison , rien qui vesquist , nes salvagine .
Tant ont erré par la gaudine qu'il antrerent en un santer ; de cel ist un chemin plener .
Li mesagier ont tant tenu lo grant chemin , qui larges fu , Cartage virent , la cité , dont Dido tint la fermeté .
Dame Dido tint le païs ; miaus nel tenist quens ne marchis ; unc ne fu mais par une feme mielz maintenu enor ne regne .
D'icel païs n'ert mie nee , ainz ert de Tire la contree ; Sicheüs ot a non ses sire , uns suens frere lo fist occire , en essil chaça sa seror , por ce qu'il volt avoir l'enor .
Cele s'an est par mer foïe ; molt ot grant gent en compaignie , porté an a molt grant tresor , pailes et dras , argent et or .
An cel païs est arivee ; au prince vint de la contree , par grant angin li ala querre qu'il li vandist tant de sa terre com porprendroit un cuir de tor , doné l'an a argent et or ; et li princes li otroia , qui de l'engin ne se garda .
Dido trancha par correetes lo cuir , qui molt furent grelletes ; de celes a tant terre prise c'une cité i a asise ; puis conquist tant par sa richece , par son angin , par sa proece , que ele avoit tot le païs et les barons a soi sozmis .
Sa cité avoit non Cartage , en Libe sist sor le rivage .
La mer l'i bat d'une partie , ja par de la n'iert asailie ; de l'autre part sunt li viver et li marais grant et plener et grant fossez a barbacane , fait a la guise libicane , et trenchieez et plaisseïz , cengles , barres , pont torneïz .
Ainz que l'an viegne an Cartage , a maint destroit et maint passage .
El coig amont devers la rive ot une grant roche naïve ; iluec sont li mural assis .
Li carrel sont de marbre bis , de blanc et d'inde et de vermoil ; par grant anging et par consoil i sunt asis tot a compas ; tuit sont de mabre et d'adamas .
Li mur sont fait a pastorals , a pilerez et a merals , a bisches , a oisiaus , a flors ; o le marbre de cent colors sont painturé defors li mur , sanz vermeillon et sanz azur .
Tot anviron ot fet trois rans de mangnetes par molt grant sens d'une pierre qui molt est dure ; la mangnete est de tel nature , ja nus hom armez n'i venist que la pierre a soi nel traisist : tant n'an venissent o halbers , ne fussent sanpre al mur aers .
Li mur erent espés et halt , qui ne criement negun asalt ; cinc cenz torz avoit anviron estre lo demoine donjon ; devers la vile erent trifoire li mur , a ars et a civoire , o granz pierres de marbre toz .
Li chemins alot par desoz ; grant marchié i avoit toz dis ; la vendoit an lo vair , lo gris , coltes de paile , covertors , porpres , pailles , dras de color , pierres , espices et vaiselle ; marcheandie riche et bele i pooit l'an toz tenz trover ; ne se poüst hom porpenser de richece que el mont fust , dont en cel leu planté n'eüst .
Granz rues ot an la cité et palés riches a planté , borjois menanz , sales et tors et aleors et parleors ; bels menages a grant plenté ot la dedanz an la cité .
Set mestres portes i avoit ; unz cuenz sor chescune manoit , lor fié an tienent et lor terre ; se a Cartage sordoit guerre , chascun conte estovroit servir et set cenz chevaliers tenir .
En cele mer joste Cartage , iluec prent l'an , a cel rivage , d'une maniere pesonez , ne gaires granz , mes petitez ; l'en les taille sor les coëtes , si an chïent roges gotetes ; de ce toint l'an la porpre chiere .
Pou sont peison de lor maniere ; l'an les nome conciliuns .
Del sanc de ces petiz peisons , dunt iluec avoit a mervoille , de ces ert la porpre vermoille ; les noires refont an Cartage del sanc d'un grant serpant evage , que l'en apelle cocadrille , dunt molt a iluec an une isle ; serpanz sont granz a desmesure et de molt diverse nature ; quant a sa proie devoree , donc si s'endort gole baee ; il nen a noiant de boiel ; el cors li antrent li oisel et pasturent an son dormant ce que mangié ot de devant ; ne s'espurge pas altrement , car n'a mie de fondement .
A une part de la cité asist Dido sa fermeté ; torz i ot forz et bon donjon , qui ne criement se foldre non ; n'i peüst rien nus hom forfaire , por nul asalt , lancier ne traire , ne engin ne li forfeïst , se devers lo ciel ne venist .
Li palés fu desoz la tor ; onc a roi ne enpereor ne fu si buens veüz ne talz .
De chieres pieres naturalz ot un mui enz el mur asis , et set mile esmalz i ot mis es pilers , es antailleüres , es oiseries , es volsures , es columbes , es fenestriz , es verrines et es chasiz .
Un tenple fist anprés Dido , ou costivee estoit Juno ; molt estoit riche a desmesure ; enuiz seroit de sa faiture a dire tot ce qu'en estoit .
La deesse Juno voloit que Cartage fust chiés del mont et li realme qui i sont a li fussent trestuit aclin , mais onques n'i pot metre fin ; tot autrement est destiné , car li deu orent esgardé que a Rome l'estovoit estre .
Li Capitoilles sist a destre , fors del chastel a une part , ou fussent par comun esgart li senator mis por jugier , por tenir droit , por tort plaissier : ce fu leus a tenir les plaiz .
Par merveillos angin fu faiz ; molt fu biaus et larges dedanz , voltes et ars i ot dous cenz ; ja n'i parlast hom tant an bas , ne fust oïz eneslopas par tot lo Capitoille entor .
Li vint et quatre senator i estoient ja esgardé .
Puis ot Rome la poësté , d'iluec a molt lointaing aage , que Dido volt metre an Cartage .
Encor idonc ne par ert mie cele cité tote fornie , encor faisoit Dido ovrer as murs entor por miauz fremer .
Tant esploitierent li mesage que il antrerent an Cartage ; il unt anquis et demandé qui maintenoit cele cité .
L'en lor a dit que une fame estoit dame de tot lo regne .
Il ont anquis ou ele estoit ; par andices alerent droit .
Sus el chastel desoz la tor troverent ja al palleor la raïne o tot grant barnage .
Devant li vienent li mesage .
Ilioneus parla premiers , qui molt estoit sages et fiers ; salua la , puis se li dit : " Antan a nos , dame , un petit .
Bien as oï , ja a lonc tens , que Greu furent vers Troïens ; astrent la vile et trebucherent , granz et petiz toz cravanterent ; de ces qu'il an porent tenir n'an pot uns sols de mort garir : tote ont la cité essilliee .
De la celestial ligniee ot an Troie un riche baron ; de cele grant ocision qu'i feisoient la nuit li Greu , lo garantirent bien li deu ; fors lo mistrent de la cité ; grant gent ot o lui asanblé .
Par lor comandement vait querre Itaille , une loigtaine terre ; quise l'avons set anz par mer , ne la poons ancor trover .
Tormant aümes grant l'altr'ier ; une de noz nes fist plongier , les homes noier an veïsmes et des altres nes deperdimes grant partie , si ne savon s'il sont ancor noiés ou non .
La menor part est arivee molt pres de ci en ta contree ; Eneas iluec est remés , ou il atant ses autres nes ; ça nos an a a toi tramis , que soit segurs an ton païs , qu'il nen ait garde de ta gent , tant que il ait oré et vant , et ses nes alques redrecies , que la tormante a depecies .
" Dido respondi al mesage : " Bien sai " , fait el , " lo grant domage et lo destruit des Troïens ; ge l'ai oï molt a lonc tens .
Vos qui de cel estes gari , molt l'avez puis espenoï ; onc puis ne fustes sanz dolor , mestier avez grant de sojor .
Se vos volez ci sejorner , voz nes restroindre et ratorner , n'avez garde , gel vos plevis , d'ome qui soit an cest païs ; segur soiez , ne dotez pas .
Se ça volt venir Eneas , gel servirai an ma cité , li mien li ert abandoné .
Ge refui ja plus esgaree , quant ge ving an ceste contree , car ne sui pas de cest païs ; par moi lo sai , bien l'ai apris , que ge doi bien avoir pitié d'ome , sel voi desconsoillié .
Se sejorner volt Eneas et demorer ci a trespas , ja mar i despandra denier por rien nule dont ait mestier ; tot lo ferai del mien servir et molt li donrai al partir ; plus li ferai que ne vos di .
S'an fin voloit remaindre ci , et s'i laissast ester atant la folie qu'il va querant , de ma terre ait une partie a lui et a sa compaignie ; ma gent et la soe soit une ; se il velt avoir ma comune , n'avrai plus chier le Tirïen que jo avrai lo Troïen .
Tornez a lui tost al rivage , et dites li que an Cartage s'an viegne o moi herberger ; toz est lassez de navïer .
" Li mesagier ont pris congié , a lor seignor s'en vont tuit lié .
Eneas de bien loin les vit , contr'els ala et se lor dit : " Qu'avez trové ?
- Nos bien .
- Et coi ?
- Cartage .
- Parlastes al roi ?
- Nenil .
- Por coi ?
- N'i a seignor .
- Coi donc ?
- Dido maintient l'enor .
- Parlastes vos o li ?
- Oïl .
- Menace nos ?
- Par foi , nenil .
- Et que dist donc ?
- Promet nos bien , soiez segurs , mar crembroiz rien .
Ce dit la dame Tirïene , s'an ceste terre Libicaine volez remaindre et sejorner , voz nes restroindre et refermer , ne vos esuet doter de rien , car el vos aseüre bien ; par nos vos ofre lo sejor ansanble li anz an sa tor ; ses servises ne vos faldra , tant com prandre lo vos plaira .
" Dementre que li mesagier alerent lo païs cerchier , furent lor nes al port venues , qu'il quidoient avoir perdues .
Aancree s'i ert chascune ; totes i erent ne mes une , qu'il perdirent par la tormente , qui en terre n'orent nulle atente .
Eneas formant s'esjoï de la novele qu'il oï , et de ses nes qu'il ot fors une .
Molt li estoit propre fortune : fortune lo ra esbaudi , qui de devant l'avoit marri .
Por ce ne doit hom desperer , se lui estoet mal andurer , et se il ra tot son plaisir , donc ne se doit trop esjoïr , ne por grant mal trop esmaier , ne por grant bien trop deslïer ; et d'un et d'el , de tot mesure ; uns biens , uns mals toz tens ne dure .
Fortune torne en molt po d'ore , tel rit al main qui al soir plore ; al soir est laide , al matin bele , si com el torne sa roëlle ; cui al met a l'un jor desus , a l'autre lo retorne jus : de tant com el l'a mis plus halt , tant prant il aval graignor salt .
Eneas dist a ses barons l'ofre a la dame et lo respons , et ce que el li a mendé : que alt a li en sa cité .
Cil li loënt comunaument que il i aut hastivement , et alsi fist , ne tarda pas .
Molt se conrea bien de dras et monta an un palefroi ; set vinz an fist monter o soi , et chevalcha droit vers Cartage , si com lo moinent li mesage qui devant i orent esté .
Ainz none vint an la cité .
Si home vont de devant lui et chevalchoient dui et dui ; borjois , dames et chevaliers et an rues et an soliers les vont a mervoille esgarder .
N'estovoit mie demander qui de la compaignie ert sire : sanz ce que nus d'als l'oïst dire , conoissoient trestuit lo roi .
Chascun lo mostre a l'autre al doi ; molt estoit bials et avenanz et chevaliers forniz et granz ; a toz an sanble lo plus bel .
Il ala descendre al chastel ; contre lui est Dido venue ; il vait avant , si la salue .
Ele lo prist par la main destre ; an l'antaille d'une fenestre se sont loing des autres asis ; el li a de son estre anquis , et il l'en a grant conte fait , come il erre et com il vait .
Quant il li ot tot aconté , son chambellan a apelé , ariere l'anvoia as nes por son fil , qui la ert remés ; molt tost l'i rova amener et comanda a aporter trois garnemenz que il avoit ; porpansa soi qu'il les donroit a la raïne de Cartaige , qui molt li faisoit bel ostage .
Une nosche i ot mervoillose , unques ne fu plus preciose , et un mantel qui molt fu chiers ; la penne en fu a eschaquiers , d'unes bisches de cent colors ; d'autres plus riches et meillors fu bien orlez li mantiaus toz devant et a porfil desoz ; molt fu chiere la forreüre et molt valut mialz la volsure : toz fu batuz a or defors ; sol li atache et li mors et li boton et li tassel valoient plus que troi chastel .
Tel vestement iluec avoit com a raïne convenoit ; de porpre estoit , estelez d'or .
Li rois Prianz an san tresor faisoit cez garnemenz garder , quant il se devoit coroner ; sa fame Ecuba les avoit lo jor que coronee estoit .
Tornez s'an est li chambellans , tot acompli en po de tans , si com ses sires li ot dit .
La mere Eneas sot et vit que ses fiz estoit an Cartage ; molt redotoit an son corage qu'il nel menassent malement : molt ert antre salvage gent .
Ele ot d'amor la poësté ; quant vit que son fil ot mandé , soëf antre ses braz lo prent , molt lo baisa estroitement ; an cel baisier li a doné de faire amer grant poësté : qui anprés li lo baisera del feu d'amor espris sera .
A cels quil meinent dist Venus qu'ons ne fame nel baisast plus , fors la raïne et Eneas .
Il s'an tornent eneslopas .
Ascanïus o son barnage a son pere vint an Cartage ; cil que l'avoit fait aporter a Dido lo fait presanter .
O granz graces a receü , tint le don que riches fu ; por sa valor tant nel prisa , com por celui qui li dona .
La dame et tuit li Tirïen virent lo don al Troïen ; a mervoille le prisent tuit , grant parolle an font et grant bruit , ne sevent entr'als toz jugier lo quel an doie plus prisier .
Quant ont lo mantel esgardé , a grant mervoille l'ont loé , et , revoient lo vestement , lo mantel tindrent a noient , et quant la nosche vint apref , tot l'autre ne prisent un ef .
La raïne les anvoia an sa chambre , puis apela l'anfant , qui a son pere vint ; acola lo , soëf lo tint , molt lo baisa estroitement .
El se maine molt malement : molt fait que fole qui l'atoche envers son vis ne a sa boche : Venus i ot sa flame mise .
Dido l'estraint , qui est esprise ; mortal poison la dame boit , de son grant duel ne s'aperçoit ; o le baisier tel rage prent d'amor que li cors li esprent .
Donc lo rebaisa Eneas et donc Dido aneslopas ; de l'un an l'altre anbat l'amor , chascuns en boit bien a son tor ; qui plus le bese plus an boit .
C'est Dido qui plus fole estoit , ele i a pris mortal ivrece ; ja l'a amor en grant destrece .
Tant a la raïne antandu a lui baisier , que tot nuit fu et que terme fu de soper ; atant fist l'an l'eve corner , et puis sont asis au mangier .
Enuiz seroit a desraisnier et d'aconter trestoz les mes , qui sovent vindrent et espés , et a nomer vins et herbez , mais chascuns an i ot asez ; molt les a l'an toz bien serviz , et quant li mangiers fu failliz , les napes traistrent li serjant .
El palés ot clarté molt grant ; tant i art cierges , ja par jor lumiere ni aüst greignor .
Dido remest au mestre dois ; n'i ot se barons non de prois ; l'autre mesnie est departie ; son oste prie qu'il li die de Troie la destrucion , et li recont la traïson .
Tuit se torent par le palés et escoterent a grant pes .
Eneas sofri un petit et an aprés se li a dit .
" Dame " , fait il , " ma grant dolor me remenbrez et ma tristor ; ja nel comancerai a dire , de cele ore n'aie grant ire quant me remanbre del grant duel ; ja nel conteroie mon voel , mais quant vos plest que gel vos die , ja en orroiz bien grant partie : [ la verité vos an dirai , car jo i fui , sel vi et sai .
] Troie fu ja riche cité , faite par grant nobilité ; molt par estoit et longue et lee , de travers ot une jornee .
Quant Menelaus nos ot asis por lo forfet que fist Paris , molt nos trova et forz et fiers , molt avions buens chevaliers .
Tornoiz lor tenions sovant , o il perdoit molt de sa gent , et trives antre nos avoit trois mois ou plus , tel ore estoit , se ravïens sejor grant masse .
Ne sai por coi vos acontasse les batailles ne les tornoiz que lor tenimes plusors foiz ; asez avez cen oï tuit , mais come nos fumes destruit n'avez vos mie tuit oï : sachoiz que nos fumes traï .
Quant Menelaus ot sis dis anz a son siege , qui molt fu granz , et vit que ja ne nos prandroit , ne par force ne par destroit , de raler s'en fu asez pres , quant li pramist danz Ulixés que par angin essaiera se ja rien i espleitera ; se par cel ne nos pooit prendre , dont seroit noiant de l'atendre .
Un grant cheval fist de fust faire , desor roës cinquante paires , por ce que l'an poïst mener .
Dedanz lo fist molt bien chever , et s'i fist faire granz estages ; antor i ot fet cinc manages ; n'i avoit cel , tant petiz fust , ou cent chevalier n'esteüst .
Li chevaus fu anpliz trestoz de chevaliers hardiz et proz , de totes armes bien armez .
Li autre , qui s'en sont tornez , pristrent lor paveillons , lor tres , an la mer se mistrent es nes ; an un isle pres del rivage s'an alerent trestuit a nage ; iluec se sont trestuit repost .
Al matin s'an departi l'ost , molt an demena l'an grant joie par tote la cité de Troie ; les portes corurent ovrir , si s'an comancent a issir li chevalier et li borjois .
Issuz s'an est Prianz li rois , et nos o lui comunaument ; tuit en ission lïemant et alions par toz les leus o les tentes furent as Greus .
Li uns mostroit a l'autre al doi : " La sist li paveillons lo roi , la fu la herberge Achillés , ci sist Aiaus , la Ulixés , ça erent li tornoi tenu .
" Tot ont esgardé et veü ; barres , lices et grant fossez avoit antr'als et la cité .
Li rois esgarde lo cheval , ne sot se por bien ou por mal l'orent iluec li Greu levé a meïsmes de la cité .
Molt en parlerent li plusor et esgarderent tot antor ; lor devinailles en disoient , mais la verité n'an savoient .
Il fust alé tot altremant , s'il fust seü certaignement que li chevals avoit el cors : ja de toz çaus n'issist uns fors ne fust detrenchiez et ocis , ja un sol d'als n'an issist vis ; mais tuit en fumes deceü ; se cil fussent dedanz seü , ars fussent dedanz lo cheval , ancor n'eüst Troie nul mal , ne fussions pas ansi destruit ; par cel engin perimes tuit .
La ou nos fumes al cheval , devant la porte oriantal , et esgardions tot antor , la amenerent li pastor un home qu'il orent trové tot nu lïé sor le fossé : iluec l'orent li Greu laissié .
Par celui fumes anginié .
Li rois premiers l'araisona , tot an ordre li demanda com avoit non , qui il estoit , qui l'avoit eü an destroit .
Nos fumes tuit vers lui baïf et as parolles antantif ; molt lo hastames de parler , et il fist sanblant de plorer .
De sa vie n'ot gaires cure , quant se mist an tel avanture et an abandon de morir , por nos anginier et traïr ; grant estoltie an prist en soi , an sospirant ja dist al roi : " Sire " , fait il , " de Grece sui , mais molt me torne a enui que ne prenez de moi vanjance , car de vie n'ai esperance ; bien sai que de ma fin sui pres ; ice voldroit molt Ulixés , qui molt m'a coilli en grant hé , et molt m'a malemant mené ; laidangié m'a a molt grant tort .
Por un mien oncle qu'il m'a mort me meslai o lui , se li dis , se ge venoie an mon païs , que bien ne repos n'averoie , desi la que vangié l'avroie .
Il fu forz hom , se me fist prendre , onc par plege ne me volt randre , longues m'a tenu an prison et an molt grant destrucion , desi l'autr'ier que il avint que Menelaus concile tint ; compleint soi que il li grevoit que an Grece ne s'en aloit : trop i avoit fet lonc estage , mais ne pooit avoir orage ; si buen vent ne savoit vanter quis peüst an Grece mener , des qu'il voloit antrer es nes aneslore ne fust remés ; ja l'avoit dis foiz essaié , toz tans l'i ont li vant boisié .
Quis a consoil qu'il porroit faire des vanz , qui si li sont contraire , et il loërent tuit al roi que par lo mestre de la loi feïst a toz los des anquerre com il s'an riront an lor terre .
Atant fu Calcas demandez , uns profites molt enorez ; sor lui fu mise la parolle .
Il an prist sa croce et s'estolle , as des fist un grant sacrefise , puis a la chose bien anquise , et li deu en ont demostré tote an ordre la verité .
Quant vint el demain al matin , si ralerent tuit al devin , et demandent quel la feront , et il de par les deus respont , que de lor aler ert noianz , se Oleüs , li deus des vanz , nan estoit primes apaiez , qu'uns Greus li fust sacrefïez : uns d'aus i estovoit morir , se ja s'an devoient partir .
De ce furent tuit en esfroi , que chascuns ot peor de soi , que il ne fust dannez a mort .
Il en devoient geter sort , sor qui l'avanture cherroit qui les autres aquiteroit , quant Ulixés me fist venir , dist que jugiez ere a morir et forfait avoie la vie .
Del contredit n'i ot il mie : chascuns qui se dota de soi l'otroia volantiers de moi .
Pris fui et toz nuz despoilliez et les poinz tres le dos lïez ; laidemant fui travailliez si com vos me veez ancor ci .
Tuit li provoire de la loi lor caractes firent sor moi , et menerent moi a l'altel ; desus lo chief me mistrent sel , vin et oille , farine et cendre .
Ge devoie lo col estandre , et ancoste de moi estoit cil qui decoler me devoit .
Tote estoit ma morz aprestee ; a tant si sort une meslee entre deus barons loing an l'ost .
Li rois i est alez molt tost , et tuit li autre ansenble lui ; guerpirent moi , toz sols i fui .
Autre part me pris a foïr , an un bois loin m'alai tapir .
Ce qu'il voltrent faire de moi ont fait d'autrui , si com ge croi ; al deu des venz sont acordé , molt lor a tramis buen oré ; alé s'en sont an lor païs .
Ge sui remés come chaitis , de po ai ma vie alongiee , ma morz me rest molt aprismiee , antre vos m'estuet ci morir , tart me sera , molt le desir ; molt me torne a grant contraire que morz ne soi , se il puet faire .
" Quant cil cuverz nos ot ce dit , si se tolt aprés un petit ; veïmes le mesaaisié , tuit an aümes grant pitié .
Deslïé l'ont aneslopas , se li fist li rois doner dras , pardona li et manbre et vie , dist li qu'il ne s'esmaiast mie , que ja par lui nan avra mal ; anprés li enquist del cheval , por coi ert fait , que ce devoit que de si grant faiture estoit .
Li fel Sinon a dit au roi : " Sire " , fait il , " tot le segroi a ces de Grece vos dirai , que ja mais nul n'en amerai , ne vers aus ne tornerai mes , se antre vos puis vivre an pes .
Bien sorent tuit la verité , que li deu orent destiné que ja Troie ne periroit , tant com li Pallade i seroit .
Pallas vos maintenoit sanz faille , qui ert deesse de bataille , et s'image estoit coltivee antre vos et molt enoree : par li estïez tuit seür .
Par une fraite de cest mur i monta un soir Ulissés , ansanble lui fu Titidés ; vostre Pallade vos anblerent , çafors an l'ost l'an aporterent .
Cele image fu depeciee .
Pallas an fu vers als iriee , fait lor an a puis maint contraire .
Tuit li devin et li gramaire et li mestre de nostre loi comunement distrent al roi que il queïst hastivement vers la deesse acordement .
Por ce fist cest cheval drecier , et si devoit aparoillier que Pallas i fust tresgitee et desus seïst tote armee de lance , d'espee et d'escu .
Mais n'a gaires qu'il a perdu l'engineor qui ce faisoit .
Ne set pas qui le cheval veit por que'l fu fait an tel mesure , si grant , de si halt estature ; mais ge vos dirai l'acheison por quel firent li Greu felon , volantiers vos dirai lor mal : il firent si grant lo cheval , que nel peüssiez laianz traire , car il i a tel saintuaire ( ce sorent bien li cuivert Greu ) , que ja mal ne vendroit al leu ou il seroit a remanance : de bien i a grant esperance ; li Pallades qui fu anblez ne valoit tant laianz d'asez come li chevals i feroit ; mais as cuverz an peseroit , qui sevent bien que grant enor vos an vanroit et grant baudor , se laianz estoit li chevaus : gari serïez de toz maus .
" Nos creümes ce qu'il ot dit ; il n'i ot ne grant ne petit qui nel loast dedanz a traire .
Cent piez firent del mur desfare : la porte ert petite et l'antree , la chose granz desmesuree , se lor covint grant voie a faire .
Cordes i liames por traire , troi mil home traistrent devant et derriers an ot altretant ; botent o mains et o leviers , molt i ovroient volentiers .
Dedanz la vile fu conduit li chevaus a molt grant deduit ; devant chantoient les donzelles , sonent et harpes et vïelles ; a grant leece et a grant joie menames nostre duel an Troie .
Devant lo temple fu laissiez , Synons fu de desoz muciez .
Quant nos fumes tuit departi et vers mie nuit andormi , cil qui sot del cheval les estres , les antrees et les fenestres aovri , s'an issirent fors tuit cil qui li erent el cors ; l'ansoigne aus Greus ont escrïé , lo feu mistrent par la cité .
Li autre qui lo jor davant de l'aler orent fait sanblant , [ al soir en sont al port venu , de la vile ont le feu veü , ] cele part an alerent tuit , anz an antrerent a un bruit .
Ne troverent nul contredit , n'aconsurent grant ne petit dunt unques fust raançon prise se le chief non ; de tel ocise n'oï onques nus hom parler ; la disme n'en sai reconter .
Ocis i fu Prianz li rois , trestot destruistrent li Grezois , Eleine traistrent de la tor , se la randirent son seignor .
[ Ge vi le grant destruiement , si asanblai molt de ma gent .
] A grant esforz en alai la ; ma moillier aprés Creüsa me sioit por moi retenir ; ge antandi tant a ferir , qu'en la presse la deperdi ; grant duel en oi , puis ne la vi .
Toz me lassai de Greus ocire .
Venus ma mere me vint dire , de par les deus , que m'en tornasse , et an la terre m'en alasse dont Dardanus vint nostre ancestre .
Ge vi que altre ne poit estre ; ma mere me fist retorner , o vint nes me mis en la mer .
Unc puis ne finai de mal traire ; puis ai eü maint grant contraire ; pres a d'un an qu'as Sichans porz fu Anchisés mes pere morz .
" Quant Eneas li recontoit , la raïne se merveilloit des mals , des dolors et des pertes et des poines qu'il a sofertes .
El lo regardoit par dolçor si com la destreingnot Amor ; Amor la point , Amor l'argüe , sovant sospire et color mue .
Quant il fu termes de colchier , el fait les liz aparoillier ; an la chanbre l'an a mené ou li lit furent apresté de covertors et de buens dras .
Cil s'est colchiez , qui toz ert las ; la raïne fu au covrir , a grant poine s'an pot partir .
Quatre conte l'an ont menee ; an sa chanbre s'an est antree ; cent donzelles i ot de prois , filles de contes et de rois ; n'i ot nule , ne fust meschine ; al colchier servent la raïne .
Quant la chanbre fu aserie , dame Dido pas ne oblie celui por cui li deus d'amor l'avoit ja mise an grant freor ; de lui comance a penser , en son corage a recorder son vis , sun cors et sa faiture , ses diz , ses faiz , sa parleüre , les batailles que il li dist .
Ne fust por rien qu'ele dormist ; tornot et retornot sovant , ele se pasme et s'estant , sofle , sospire et baaille , molt se demeine et travaille , tranble , fremist et si tressalt , li cuers li mant et se li falt .
Molt est la dame mal baillie , et quant ce est qu'ele s'oblie , ansanble lui quide gesir , antre ses braz tot nu tenir , antre ses braz lo quide estraindre .
Ne set s'amor covrir ne foindre ; ele acole son covertor , confort n'i trove ne amor ; mil foiz baise son oreillier , anpor l'amor au chevalier , cuide que cil qui ert absenz anz an son lit li fust presenz : n'an i a mie , aillors estoit .
Parolle o lui com s'el l'ooit ; an son lit le taste et quiert ; quant nel trove , des poinz se fiert ; ele plore et fait grant duel , des larmes moillent si linçuel ; molt se detorne la raïne , primes adanz et puis sovine .
Ne puet garir , molt se demeine , molt traist la nuit et mal et poine ; al se demaine an mainte guise .
Ele ne set qui l'a sorprise : mortel poison avoit beü ; el ne sot qui li enfes fu qu'ele ot tenu et acolé , qui la rage li ot doné .
Ne puet muër ne li enuit ce que tant a duré la nuit ; ja ne cuide le jor veor .
Des que le puet apercevoir , el fil de l'aube , s'est levee ; n'i ot chanberiere apelee , ne fame nule a son servise .
De mortel rage estoit esprise , molt l'angoissot li fous d'amor .
El vint errant a sa seror .
" Anna , ge muir , ne vivrai , suer .
- Que avez donc ?
- Falt me li cuer .
- Avez vos mal ?
- Tote sui saine .
- Que avez donc ?
- D'amor sui vaine ; nel puis celer , ge aim .
- Et qui ?
- Gel te dirai ; par foi , celui ... " et quant ele lo dut nomer , si se pasma , ne pot parler .
Quant el revint de pasmeison , si recomence sa raison : " Celui qui a sofert tant mals , ce est li Troïens vasaus , que fortune a a essil mis et qui vint ier an cest païs ; ge cuit qu'il est de halt parage et de celestial linage ; del tot pert bien qu'il est gentiz , et molt par est cortois ses fiz ; de lui tenir ne de beisier ne me poi er soir sazïer .
Onc puis que ge tornai de Tire , que Sicheüs fu morz , mes sire , ne me sovint de nule amor , desi que vint a icel jor ; ne vi home de nul aage , tant fust riche ne proz ne sage , cui ge mostrasse puis sanblant de cest androit ne tant ne quant , fors sol cestui , que destinee a amené an ma contree ; cist a espris le mien corage , cist m'a doné ja mortel rage , par cestui muir tot a estros .
Se por ce non qu'a mon espos pramis m'amor a mon vivant , de lui feïsse mun amant ; mais quant je l'ai celui donee , ja par cestui n'iert violee ; miauz voil morir que ge li mente , que an autre mete m'antante ; garder li voil et tenir foi .
Ainçois parte terre soz moi [ et tote vive me transglote , o feus del ciel m'arde trestote , ] que ge autre doigne m'amor , que ge promis a mon seignor ; [ ge li donai , si l'ot et ait , ne l'an sera par moi tort fait ; ] ge n'ai besoing d'autrui amer , que qu'il m'en estuisse andurer .
Ge n'ai que faire de cestui ; onc nel vi mes ne nel conui , fors tant qu'en ai oï parler .
Eneas l'ai oï nomer ... " Quant l'an sovint , qu'el lo noma , ele nerci , si se pasma ; por po que ele ne fu morte .
Anna , sa suer , la reconforte : " Dame , por coi morez a honte ?
Ceste amistié rien ne vos monte , qu'avez anvers vostre seignor : morz est , ja a passé maint jor .
A duel ussez vostre jovante , an lui n'a mes negune atante , de lui n'avroiz vos mes anfant ne dolce amor ne bel sanblant , ne garantie ne secors .
Molt a ici foles amors .
Quant bien ja mes ne vos puet faire , por coi volez por lui mal traire ?
Ja mes n'avroiz nul bien del mort : faites del vif vostre deport ; [ el mort n'a mais recovrement : faites del vif vostre talent .
] Fous est qui por mort si consire ; sai que est voir , et si l'oi dire ; tenir estuet lo mort al mort , lo vif al vif , ço est confort .
Qui maintenra vostre cité , vostre terre , vostre erité ?
Ne puet estre longue par fenne bien maintenu enor ne regne ; pou fait an son comandement , s'il n'a altre maintenement ; ne puet mie grant fes sofrir , s'il li covient guerre baillir .
Molt par a ci estrange terre ; de totes parz vos coite guerre ; toz les barons de cest païs avez vos fait voz enemis , car ne deignastes a seignor home de tote ceste enor ; eüz les avez an vilté ; por ce vos ont coillie an hé , acoillent vos de mainte part , confondront vos ou tost ou tart .
Quant aamé avez cestui , vostre seignor fetes de lui ; maintandra vos a grant enor , car il est molt de grant valor .
Por vostre bien , ge vos plevis , l'amena Deus an cest païs ; quant de s'amor estes sorprise , quidiez la veintre an nule guise ?
Vos ne poëz ancontre Amor .
Se cestui prenez a seignor , molt en croistra vostre barnage , esçauciee an ert Cartage .
Dire poëz , por covrir vos , cest tens d'iver sejort o nos et ses nes face rafermer , car n'est or tans de passer mer , si lo poëz bien retenir , anprés faire vostre pleisir .
" Bien ert la dame ainçois esprise , et sa suer l'a an graignor mise ; d'amor estoit bien enflamee , plus l'an a ceste antalantee : confortee l'a malemant ; s'el ne l'eüst onc an talant et ne l'eüst onques amé , se li a ceste amonesté .
D'amor se desve la raïne , elle ne cesse ne ne fine .
Lo Troïen prent par la main , de s'amor n'ert ancor certain ; demeine lo par la cité , se li mostre sa richeté et son chastel et son palés .
El ne puet estre une ore an pes , et l'araisone molt sovant de mil choses dont lui n'apant ; el ne queroit , fors acheison eüst de lui metre a raison .
Mil foiz li demande une chose , el ne fine n'el ne repose ; anmi son conte s'arestait , ne set qu'el dit ne qu'ele fait ; [ tot pert le sens et la parole , Amor l'a fait de sage fole ; ] molt soloit bien terre tenir et bien soloit guerre baillir , or a tot mis an nonchaloir et an obli par non savoir .
Amors li a fait oblïer terre a tenir et a garder .
Si enemi gastent sa terre , el ne prise plus pais que guerre , de nule rien mes ne li chalt , ne mes d'amor qui molt l'asalt , et molt a mes tote sa gent par li malvés maintenement ; de li n'ont force ne secors , ne montent mes es murs n'es tors , de l'ovrer n'est conte tenu , pandent li mur antrerompu , an un leu halt , an autre bas : tot a perdu por Eneas .
A nonchaloir a mis lo regne , el n'a home qui ne se plaigne ; abaissié sunt li Tirïen anpor l'ostage al Troïen ; cele qui maintenoit l'onor a tot guerpi por soe amor .
An tel travail et en tel poine fu la raïne une semaine ; ne nuit ne jor ne ot repos , ne por dormir ne ot l'oil clos .
En dolor ert et en grant mal ; al ne sot dire al vasal ; ne garra mes ansi lonc tens , se al ne prent autre porpens : ou li an estovra morir ou al vasal s'amor gehir .
Cele angoisse a lonc tans sofert , qu'el ne l'osot dire an apert .
A un matin formant li plest qu'ira chacier an la forest , por esbatre de sa dolor , s'antroblïer porroit s'amor ; car amors est molt plus griés chose , quant an loisonje et repose , et qui s'an velt bien delivrer , si ne doit mie reposer ; [ se l'en s'en velt bien esloignier , autre antante li a mestier , ] car quant an antant autre part , se li sovient d'amor plus tart .
Ele a mandé ses veneors , enseler fait ses chaceors , prennent lor ars , corz et levriers , chiens et viautres et lïemiers .
La vile bruit de cel conroi , del glat des chiens et del desroi ; vienent meschin de totes parz , aportent ars , coivres et darz ; la mesniee est molt comeüe .
La raïne se fu vestue d'une chiere porpre vermoille , bandee d'or a grant mervoille trestot lo cors desi as hanches et ansemant totes les manches .
Un chier mantel ot afublé , menüemant ert d'or goté ; a un fil d'or ert galonee , et sa teste ot d'orfrois bandee .
Aporter fist un coivre d'or , qu'el fist traire de son tresor ; cent saietes i ot d'or mier , les fleches erent de cormier .
En sa main prent un arc d'albor et puis avale de la tor ; trois dus amoine de la sale , soantre li granz genz avale .
Danz Eneas , ses druz , l'atant jus as degrez o tot sa gent ; quant vit la dame Tirïene , ce li fu vis que fust Dïene : molt i ot bele veneresse , del tot resenblot bien deesse .
Quant al lo vit , por soe amor li est muee la color .
Ele devale les degrez et li chevals fu aprestez , d'or et de pierres tot covert .
A son monter ses druz la sert .
Conreez fu lo Troïen , com por aler an bois , molt bien : lo cor al col , l'arc an la main , ne sanbloit pas de rien vilain ; ce vos sanblast que fust Febus .
Il est montez , ne tarda plus , par la resne la dame moine , qui por s'amor ert an grant poine ; li suens conduiz formant li plest .
Errant vindrent an la forest , asez i ot veneson pris .
Tant chacierent qu'il fu midis .
Idunc leva soldeemant molt grant oré et grant torment ; tone et pluet , molt fet oscur , nul d'aus n'i estoit a seür .
Fuiant s'an tornent plusors parz ; li plus hardiz i fu coarz , li plus vasaus de peor tranble ; onc n'an remestrent dui ansanble , fors la raïne et Eneas : cil dui ne departirent pas , ne guerpi li , ne ele lui .
Tant vont fuiant ansanble andui , a une crote sont venu .
Iluec sont andui descendu .
Estes les vos andos ansanble , il fait de li ce que lui sanble , ne li fait mie trop grant force , ne la raïne ne s'estorce , tot li consent sa volenté ; pieça qu'el l'avoit desirré .
Or est descoverte l'amor ; onc mes puis la mort son seinor ne fist la dame nul hontage .
Il s'en retornent a Cartage .
Al demeine joie molt grant , nel cela mes ne tant ne quant , molt s'en faisoit lie et joiose ; ele disoit qu'ele ert s'espose , ensi covroit sa felenie ; ne li chalt mes que que l'an die ; an dasriere et an devant fait mes de li tot son talant .
La fame vait par la contree que Eneas l'a vergondee .
Fame est merveillose chose , el ne fine ne ne repose , mil boches a dont al parolle , mil ielz , mil eles dont al vole , mil oroilles dont ele oroille se ele orroit nule mervoille qu'ele peüst avant noncier ; ele ne fine d'agaitier ; se de la rien set tant ne quant , de molt petit fait asez grant , ele l'acroist et plus et plus , quant qu'ele vait et sus et jus ; altresi tost fait ele acroire la false chose com la voire ; d'asez petit maint conte fait , toz tens l'acroist , que qu'ele vait ; d'un po de voir dit tant mençonge qu'il resanble que ce soit songe , et tant lo vait muntepliant , n'i a de voir ne tant ne quant .
Primes parolle belemant et a consoil celeemant , et puis vait anhauçant son conte ; plus haut parolle quant qu'el monte ; puis que un po l'a descovert , an parolle tot en apert .
Par Libe nonce ceste fame la felenie de la dame ; dit que de Troie estoit venu uns hom , Dido l'a retenu ansanble soi anz an Cartage ; or la maintient cil an putage .
An luxure andui se demeinent lo tens d'iver , d'el ne se poinent ; la dame an laisse son afaire , nule autre rien ne panse gaire , et cil en a guerpi sa voie , et l'un et l'autre s'i foloie .
Molt ert la dame defamee par tote Libe la contree , an mal ont essaucié son nom .
Quant l'oënt dire li baron , li duc , li prince , li contor , qu'ainçois ne volt prendre a segnor , molt se tienent por vergondez , qu'ele les a toz revelez por un home de plus bas prois , qui ne estoit ne cuens ne rois .
Antr'els dïent , et si ont droit , molt par est fous qui feme croit : ne se tient prou an sa parolle ; tel tient l'en sage qui est fole ; ele disoit que son seignor , qui morz estoit , promist s'amor , ne li toldroit a son vivant ; or an fait autres son talant , or est mantie la fïence , trespassee est la covenance qu'a son seignor avoit plevie .
Fous est qui an fame se fie .
Molt a le mort tost oblïé , ja ne l'avra si bien amé ; puis fait del vif tot son deport , a nonchaloir a mis lo mort .
Or a Dido ce qu'el voloit : del Troïen fait son esploit et son talant tot en apert .
Or la tient cil a descovert , son afaire a mis an obli et tot son oirre deguerpi ; ne se velt mes de lui partir , longues lo quide maintenir ; toz est livrez a male voe , et terre et fame tient por soe .
Un jor estoit dedanz Cartage , de par les deus vint uns mesage , que li comande de lor part qu'il laist ester icel esgart et qu'il s'en alt an Lonbardie , aprester face sa navie , deguerpisse la Tiriane , tote la terre Libicane : ce n'est sa terre ne ses feus , altre est la providence as deus .
Eneas fu molt esmaié de ce que cil li a noncié , set qu'il ne puet mes remanoir , qu'il ne s'en alt par estovoir .
Molt li est grief a departir et la dame a deguerpir ; molt est pansis , maz et dotos , d'anbedos parz molt angoisos : ne puet laissier ne tant ne quant lo dit as deus ne lor comant , et molt dote la departie de la dame , qu'el ne s'ocie ; crient que li tort a grant contraire , et nequedan ne set que faire de ce qu'ont comandé li dé , mais molt se tient a esgaré s'a la dame le noncera ou an anblé s'en tornera ; crient , s'il li dit , qu'el le demort et que de li tardis ne tort .
Il fait ses nes bien aprester , en larrecin s'an velt aler ; bien a sa gent amonesté , sachent qu'al premerain oré s'an tornera o sa navie .
Sa mesnie a molt esbaudie , car cel sejors lor enuiot ; chascuns l'aler molt desirrot , n'an i a nul cui l'ester pleise , fors sol a lui qu'ert a son ese ; molt li plaüst li remanoir , mais il s'an va par estovoir , si com li dé l'unt esgardé .
Ses nes fait garnir an enblé de quant que aus estoit mestier ; la dame cuide anginnier , mais la raïne s'aperçoit , car qui aime toz tens mescroit , an dotance est et an paor , ja n'iert seürs ne nuit ne jor .
Ne se tarde de noiant fame , qui descovert l'a a la dame ; la traïson li a contee que li vasaus a aprestee , comant il fait ses nes garnir , en larrecin s'en velt foïr .
Puis que la raïne lo sot , onc puis cele ore repos n'ot que ele oï la traïson , desi qu'el l'ot mis a raison .
[ Lez lui s'asist , si sospira et en plorant li demanda : ] " Dites , vasaus , ou forfis onc , que m'ocïez ?
- Que est ce donc ?
- Ja fetes vos voz nes garnir .
- Gié ?
- Voire , volez moi foïr .
- Ainz m'an irai tot a veüe .
- Por coi m'avez donc deceüe ?
Deguerpiroiz me vos ansi ?
- Ge ne puis mes remaindre ci .
[ - Por coi ?
fait el .
- Li deu n'ont cure .
- Ohi lasse , quel aventure !
] Por coi ne sui ge donc ocise ?
Tant mar ai fet lo bel servise , lo bel sanblant , lo bel ostage , que ge vos ai fet an Cartage .
Ja ne lairai que nel vos die : molt pensastes grant felenie et merveillose traïson , quant vos volsistes a larron de moi partir ne desevrer .
Com le peüstes porpanser ne queïssiez oan congié , ne n'eüssiez de moi pitié , nel saüsse par vos oan ?
Malvese foi ont Troïan !
Sont ce los grez et les merciz que ge ai de vos deserviz ?
Quant ne vos puet mes retenir Dido , qui'n estovra morir , aliance ne amistié ne bel servise ne pitié , volez vos donc faire tel rage qu'en mer entrer par tel orage ?
Il est ivers , molt fait lait tens , navïer ore n'est pas sens : primes laissiez iver passer , puis ert plus paisible la mer .
Proier vos voil por toz les deus , qui anvers moi sont trop crueus , par l'amistié , par l'aliance qui est antre nos par fiance , que vos aiez de moi pitié .
Vos an avroiz molt grant pechié , se ge i muir par vostre tort et n'an façoiz aucun confort .
Cil me heent por vostre amor , dont ge ne voil nul a seignor ; nen a baron an cest païs ne soit por vos mes enemis ; tuit me volent deseriter .
Tanz enemis doi molt doter ; n'avrai secors ne pres ne loig , vos me falez a cest besoing ; jaceront moi de ceste terre , ne faldra ja ançois lor guerre .
De ce me dot , si puis ge faire , mais plus me torne a contraire la vostre amors , qui molt m'argüe ; se cist corages ne me mue que jo ore ai , n'en vivrai mie .
Molt puis doter la departie , n'an quit avoir respit de mort , car n'avrai rien qui me confort .
Se j'aüsse de vos anfant , qui vos sanblast ne tant ne quant , que peüsse por vos baisier et acoler et anbracier et qui de vos me confortast , ce m'est avis que mielz m'alast ; mais ce m'est vis , nan avrai rien qui me face confort ne bien .
Bien sui seüre de morir , quant ge vos voi de moi partir .
Sire , por coi m'avez traïe ?
- Ge non ai , voir , la moie amie .
- Mesfis vos ge onques de rien ?
- Moi n'avez vos fait el que bien .
- Destruis ge Troie ?
- Nenil , Greus .
- Fu ce par moi ?
- Mes par les deus .
- Ai ge vos vostre pere ocis ?
- Nenil , dame , gel vos plevis .
- Sire , por coi me fuiez donc ?
- Ce n'est par moi .
- Et par cui donc ?
- C'est par les deus , quil m'ont mandé , qui ont sorti et destiné , an Lonbardie an doi aler , iluec doi Troie restorer .
Ensi l'ont dit et destiné ; car , se ce fust ma volenté , qu'il n'i eüst ordenemant ne mes lo mien tant solemant , que par moi fust , ce m'est avis , n'alasse oan de cest païs .
Ne fust la volanté as deus , se de l'ocision as Greus remansist nul , gel governasse , les murs de Troie restorasse , et se il fust a mon plaisir , ne rovasse de vos partir .
A enviz faiz la departie , ne est par moi , nel quidiez mie ; bien sai que vos m'avez servi molt richemant vostre merci ; veïstes moi desconsoillié , merci en eüstes et pitié .
Se nel vos puis gueredoner , ge nel porrai mie oblïer , manbrera m'an tant com vivrai , sor tote rien vos amerai .
Se ge m'en vois de cest païs , ce n'est par moi , gel vos plevis .
Laissiez icest compleignemant , car vos n'i conquerrez noiant , fors tant que vos me comovez et vos meïsmes malmenez .
" El lo regarde an travers , de mautalant ot lo vis pers , sovant li mue la color si com la destroignoit amor ; amors l'avoit tote anflanbee , ele parla come desvee : " Onc n'apartenistes as deus , car molt estes fels et crueus , ne ne fustes d'ome angendrez , ançois fustes de pierre nez ; norrirent vos tigres salvages ou alcunes bestes boschages .
Onc ne fustes d'ome , ce croi , quant vos n'avez pitié de moi ; lo cuer avez dur et serré , n'i a dont faire pïeté .
Ahi lasse !
que di ge mes ?
Quant ge nel puis avoir , gel les ; por noiant parol , quant ne m'ot , ne il de bien ne respont mot .
De mort m'aprisme molt li termes .
Onc nel porent flechir mes lermes ne mi sospir ne ma parolle .
Que di ge mes ?
molt par sui fole ; onc ne m'oï tant demanter qu'onques por ce poïst plorer , ne ne torna vers moi son oil ; ne li est gaires se m'en doil ; onc ne me fist de rien senblant , de moi li fust ne tant ne quant .
Quant il de rien ne me conforte , lasse , por coi ne sui ge morte ?
Nos sentons molt diversement : ge muir d'amor , il ne s'en sent , il est en pes , ge ai les mals ; amors n'est pas vers moi loials , quant ne senton comunalment .
Se il sentist ce que ge sent , qu'il amast moi si com ge lui , ne partisson ja mes andui .
Ses devinailles va disant et ses mençonges va trovant , dit que li deu li ont mandé , porveü ont et ordené comant il doit traitier sa vie et qu'il s'en alt en Lombardie .
De ce ont or li deu grant cure , molt se travaillent sanz mesure , et molt tienent de ce grant plet de mander li ce que il fet !
Mais par ma foi ne lor an chalt se il remaint ou s'il s'en alt .
Quant dit qu'as deus est de lui tant , qu'il ne fait rien sanz lor comant , por coi l'unt donc tant travaillié , par mer et par terre cotié ?
Ne li failloit nul jor lor guerre , ainz qu'il venist an ceste terre ; quant ariva an cest païs , esgarez ert .
Que fole fis , que gel reçui ansanble moi ; or m'en repant , que faire el doi ; tot son talant a de moi fet , ne remandroit ci por nul plet .
Quant ge nol puis mes retenir , alt s'en , moi estovra morir .
" Ele plore , gient et sospire , ancor voloit asez plus dire , quant la repristrent pasmeson , qui li tolirent sa raison .
[ Ses puceles l'en ont portee desi qu'an sa chanbre pavee .
] Danz Eneas forment plorot et la raïne confortot , mais rien qu'il die n'a mestier , car ne se puet plus atardier ; lo dit as deus li estuet faire , a cui que viegne a contraire .
Troïen tornent de Cartage , a lor nes vienent al rivage , lor chose avoient apresté et molt avoient buen oré ; traient lor ancres , flotent nes , et alquant traient sus lor tres .
Dido s'en monte a ses estres , laisus as plus haltes fenestres ; quant aprester vit la navie , se el fet duel ne mervoil mie ; el gient et plore et crie et brait , quant voit que ses amis s'en vait ; de sa vie n'a al mes cure : amors nen a sens ne mesure .
Ancor velt el faire esaier se proiere li a mestier ; a soi apele sa seror .
" Anna , ge muir a grant dolor .
Suer , voiz les nes , ou as s'en vont , et Eneas les en semont ; ne velt remaindre tant ne quant .
Va , se li di que ge li mant , ne destruis mie son païs , ne son pere ne li ocis ; unc ne li fis rien , se bien non ; mant li que il me doint un don ; de tot an tot ne li ruis mie qu'il laist qu'il n'alt en Lombardie , mais un petit sejort o moi , si me confortera , ce croi .
" Sa suer i vet et vient sovant , mais cil ne mue de noiant lo corage que il avoit .
An mer s'anpoignent a esploit .
Dido se pasme et color mue , et quant sa mort a porveüe , " Anna " , fait el , " or ai trové molt buen consoil et esgardé : ici pres a une sorciere , molt forz chose li est legiere , al resuscite homes morz et devine et giete sorz , et lo soloil fait resconser androit midi et retorner tot ariere vers oriant , et de la lune ansement ; ele la fait novelle ou ploine trois foiz ou quatre la semaine , et les oisiaus fait el parler et l'eve ariere retorner ; d'enfer trait les infernaus Fuires , qui li anoncent les auguires ; les chasnes fait des monz descendre et les serpenz donter et prendre ; la terre fait soz ses piez mure , anchanter set et bien d'augure ; el fait amer ou fait haïr , de tote rien fait son plaisir .
El m'a ce dit que el fera que li vasaus retornera , ou me fera antroblïer , que n'avrai soing de lui amer , et por ice m'a comandé que ge face faire un grant ré , metre i face les garnemenz , toz çaus dont il me fist presenz , et s'espee qu'il me leissa , lo lit ou il me vergonda ; tot face ardoir et tot destrure , et el fera par son augure , par merveillos anchantement , que s'amor ne me griet noiant .
En une chanbre an recelé me fetes fere tost un ré , se m'i metez les garnemenz al Troïen , qui sont laianz , totes les armes et lo lit ou feïmes nostre delit ; ne voil del suen rien retenir .
La sorciere fetes venir , si m'aprestez un sacrefise , qu'il estuet fere a cest servise .
" Cele vait aprester lo ré , quant la dame l'ot comandé ; ne s'aperçut ne el ne sot , por coi cele li comandot .
Dido remaint an son ostal , dont ele esgarde lo vasal , qui an la mer s'ert bien anpaint .
S'amor l'argüe et destraint , [ amor la fet sovant pasmer et refroidir et tressüer ; ] el tuert ses poinz , deront sa crine , o la manche del blanc hermine lo raçoine cent foiz et cent , mais ce ne li monte noiant , car il ne puet pas retorner , ne comant as deus trespasser .
Ele lo huche et aceine , amors l'argüe et demoine , ne la laira , ce m'est avis , desi qu'ele ait un trebuch pris .
Quant voit que ses amis s'en vait et que s'amor a mort la trait , si recomence a sospirer , a soi meïsme a dementer : " Heu lasse , vait s'en il issi que faz ge donc que ne m'oci ?
Quant voi que il m'a escharnie , ne puis ge donc haïr ma vie ?
De lui n'avrai ge mes confort , esloigniez s'est ja molt del port ; nel verrai mes , ce m'est avis , ne vanra mes an cest païs .
Quant n'avrai mes nul bien de lui , por quel vi onc ne ne conui ?
[ por coi vint il a cest rivage ?
por coi le reçui en Cartage ?
] por quel colchai ansanble moi ?
por coi trespassai ge la foi que ge plevi a mon seignor ?
Ja me venqui ansi amor .
Or est la fiance mantie , ne de cestui n'avrai ge mie ; por mout petit ai trespassee la foi qu'avoie tant gardee , mes or me valt tot altretant por lo petit com por lo grant : autresi est la foiz mantie , com s'il m'aüst tote ma vie .
Quant ne m'avra cist a moillier , irai ge donques mes prïer çals dont ne voil nul a seignor ?
Ferai ge donc tel desenor ?
Quant il voltrent , ge ne deignai , or de rechief les prïerai ?
Nel ferai voir , mialz voil morir , quant autremant ne puis garir .
" Tant antandi al dementer et li Troian tant al sigler , des nes ne puet une choisir .
Donques quida de duel morir , son piz debat , ses chevous ront .
Granz est li dious que sa gent font , ne la poënt reconforter , nus nan ose o li parler .
El vait errant come desvee , enz an la chanbre an est antree ou sa suer ot fait un grand ré et ce que ele ot comandé .
Devant ce l'ot fait apeler et la chanbre bien delivrer : ne voloit pas que ele i fust , qu'ele ne li contresteüst et ne fust par li destorbé ce que avoit an volanté .
En la chanbre est tot solement , n'i a qui li destort noiant la desverie qu'el velt faire , de l'espee al Troïen traire : quant li dona , ne quida mie par li deüst perdre la vie .
El tint l'espee tote nue , soz la memelle s'est ferue ; o tot lo cop salt anz el ré que sa suer li ot apresté , el lit desor les garnemenz al Troïen se colche adanz , el sanc se voltre et demoine .
Ele parla asez a poine : " Ces garnemenz ai molt amez , tant com Dé plot les ai gardez ; ne puis avant ma vie estandre , desor ces dras voil l'ame randre .
Mar vi onques ces garnemenz , il me furent comancemanz de mort et de destrucion ; mar vi celui qui m'en fist don , come fole l'ai tant amé , a grant contraire m'est torné .
Sor ces dras voil fenir ma vie et sor lo lit ou fui honie ; ci lais m'enor et mon barnage , et deguerpis sanz oir Cartage , ci perc mon nom , tote ma glore , mais ne morrai si sanz memore qu'en ne parolt de moi toz tens , vials non antre les Troïens .
Molt fui ançois et pros et sage , que me donast amor tel rage , et molt fusse buene eüree , se ne venist an ma contree li Troïens qui m'a traïe , par cui amor ge perc la vie .
Il m'a ocise a molt grant tort ; ge li pardoins ici ma mort ; par nom d'accordement , de pais , ses garnemenz an son lit bais .
Gel vos pardoins , sire Eneas .
" Lo lit baise o tot les dras ; ja ert de sanc tote escorue et la parolle avoit perdue ; ele ronflot et sanglotoit , come la morz la destroinnoit , al sospiroit a molt grant poine , ja li failloit tote l'aloigne .
Quant sa suer vint , quant el la voit , idonc a primes s'aperçoit ; l'espee vit droit en son cors , lo rai del sanc vit saillir fors ; ja se refust el cors ferue , quant ses meschines l'ont tenue .
Ele plore et crie et brait et ses chevous ront et detrait .
" Lasse " , fait el , " maleüree , ge meïsmes ai aprestee la mort dont ele s'est ocise .
Suer , est ce donc lo sacrefise que rovastes aparoillier , estoit ce donc a cest mestier ?
Ge vos ai morte voirement , mais ge nel fis a escïent ; ge fis ce que me comandastes ; or voi ge bien que m'enginastes , or m'en repent , mes c'est a tart .
Suer , est ce donc icil esgart que deveiez avoir trové et porveü et esgardé , com vos seroit amor legiere ?
Et ou est ore la sorciere , qui si forment set anchanter , qui vos devoit faire oblïer ?
[ Ge vos ai fait molt lait servise , car par mon fait estes ocise ; la sorciere dut enchanter par coi deüstes oblïer .
] Ci a molt lait anchantemant , ce veons nos apertement : beü avez poison mortal por antroblïer le vasal , ne vos membrera mes oan de l'amistié al Troïan .
" Molt demaine grant duel la suer , a poi ne li failloit li cuer .
Dido s'estoit a mort ferue , la mort l'apresse et argüe , et la flame de l'autre part , qui tot son cors esprant et art ; ne puet parler ne halt ne bas , fors tant qu'ele nome Eneas .
La flame l'a tant apressee l'arme li est del cors sevree , sa blanche char et bele et tendre contre lo feu ne puet deffandre ; ele art et brulle et nercist , en molt po d'ore se desfist .
Grant duel demoinent anviron ses pucelles et si baron ; formant regretent sa proëce et son savoir et sa richece .
Quant li cors fu devenuz cendre , sa suer a fait la poldre prendre ; en une asez petite chane mistrent la dame Tiriane ; enz el temple l'en ont portee , a grant enor l'ont anterree , puis i firent molt gent tombel , fait a esmals et a neel ; un plus riche nus hom ne vit .
Un epitaife i ont escrit ; la letre dit que : " Iluec gist Dido qui por amor s'ocist ; onques ne fu meillor paiene , s'ele n'eüst amor soltaine , mais ele ama trop folemant , savoir ne li valut noiant .
" Eneas est an haute mer , qui nen a soing de retorner ; ne voit terre nule partie ; aler an velt an Lonbardie , [ nagent et siglent a esforz , molt se sont esloignié des porz , ] quant de travers saut un oré qui devers destre l'a boté .
Il est tornez a Sichanz porz , iluec ou ses pere fu morz .
Danz Acestes les recoillit , molt richement les i servit : cil ert de la Troiene geste .
Eneas fist une grant feste et gius a la tonbe son pere : l'anniversaire idonques ere .
La nuit aprés , quant fait oscur , que tote rien ert a seür , home , bestes sont an repos et taisent chans , selves et bos , danz Eneas an son lit jut et ses pere li aparut ; trois foiz l'apele par son nom , en aprés l'a mis a raison .
" Fiz Eneas , antant a moi , li deu m'ont ça tramis a toi , en Lombardie te comandent que tu ailles , et si te mandent que tu puez bien ici laissier la gent qui ne t'avront mestier , les vielz , les fraiz qui vollent pes , qui travaillier ne poënt mes .
O toi menras la josne gent , qui ne s'esmaieront noiant des granz travalz longues sofrir et des batailles maintenir ; car molt i soferras travalz , champeus batailles et asalz .
Mais de tot ce garras tu bien , ja mar t'esmaieras de rien ; tu veintras bien tote la guerre , puis maintandras en pais la terre , la fille al roi prandras a fenne , puis ne sera fin de ton renne : de toi naistra real ligniee , par tot lo mont ert essauciee .
Mais or t'estuet primes aler parmi enfer a moi parler es chans as buens , ou ge convers ; iluec n'est pas li lez enfers ; ge sui es Elissïens chans ; n'i a ne poines ne ahans ; la est li convers as buens homes , en grant repos ilueques somes .
Sibilla t'i porra conduire , une feme qui set d'augure ; de Cumes est devineresse , et molt i a sage prestresse .
El set quant qu'est et qu'est a estre , de deviner ne sai son mestre , del soloil set et de la lune et des estoilles de chascune , de nigremance , de fusique , de restorique et de musique , de dialetique et gramaire .
Un sacrefise t'estuet faire devant ce a l'enfernal roi .
Cele te conduira a moi ; les batailles te mostrerai et toz les rois te nomerai qui de ta ligniee naistront : seignor erent de tot lo mont .
Ge ne puis mes ci demorer , li jors me haste de raler .
" Quant ce ot dit , plus ne demore , esvaniz s'est an molt po d'ore .
Eneas pense et sospire de ce que li ot oï dire ; les mals dote , com faire puet , qu'il set que sofrir li estuet ançois qu'il ait de terre roie , mais plus dote l'enfernal voie : de cele estoit en grant freor .
Il est levez oël le jor , toz ses barons a asenblez , çals que il sot les plus senez ; a çals a dit et reconté ce que li ont li dé mandé ; demande a toz comunalment s'iluec laira la foible gent .
Cil li dïent que faire el doit , quant li deu vollent qu'ensi soit : ou Aceste puet bien laissier çals qui ne puënt travaillier , et il lor donra de sa terre , car il n'ont soing d'altre conquerre .
Eneas fait lor loëmant ; iluec laissa la foible gent qui de guerre nen ont mestier et qui ne poënt travaillier , et lor compasse une cité ; et Acestes lor a doné de sa terre molt grant partie .
Li autre aprestrent lor navie ; cil ne sont gaires qu'il an moine , mais mal poënt sofrir et poine .
Del remanant a pris congié , plore et sospire de pitié .
O sa mesnie entra es nes .
Il traient sus ancres et tres , siglent a fort par halte mer ; droit a Cumes vollent aler : la ert la profetiseresse , Sibilla la sage prestesse .
Et nuit et jor ont tant siglé que a cel port sont arivé .
Eneas ist des nes a terre , puis est alez Sibille querre ; sol Achates mena o lui ; a pié alerent anbedui .
Tant sont alé qu'il sont venu al tenple ou la prestresse fu .
Ele seoit devant l'antree , tote chenue , eschevelee ; la face avoit tote palie et la char noire et froncie ; peors prenoit de son regart , feme sanblot de male part .
Devant li vienent li baron ; Eneas l'a mise a raison .
" Dame " , fait il , " an cest païs m'ont ça li deu a toi tramis ; ge sui prochains de lor ligniee , nez sui de Troie l'essilliee ; par lor comant m'estuet aler a mon pere an enfer parler , n'i puis aler se par vos non , mais vos m'otroient a guion .
Jadis i ala Orfeüs et Herculés et Teseüs , repairié sont plusor mortal çasus de cel regne infernal .
Pri vos que vos me conduiez , de par les deus ne me tardiez .
" Quant Sebilla l'oï parler , que an enfer voloit aler , les sorcilles leva amont , les ielz ovri qu'ierent parfont ; el lo regarde fieremant ; de son regart peors li prent .
Elle crolla lo chief chenu , al Troïen a respondu .
" Sire " , fait el , " voiz ci l'entree del grant anfer la plus baee .
L'antrer an est asez legier , mais molt est griés lo repairier , [ et nuit et jor i a entranz , molt i a po de retornanz ; ] lo revenir fait l'an a poine , se buen conduit ne l'en amoine .
Mes quant li dé lo m'ont mandé et tes peres lo t'a rové , tot sainemant te conduirai desi qu'a lui et ramenrai .
Mes se tu vels d'enfer passer l'eve dous foiz et retorner de cele tenebrose terre , un ramet d'or t'estuet donc querre ; en cest bois est tant solement ; del rain t'estuet faire present et don la raïne d'enfer .
A lui trenchier mar querras fer ne nul trenchant qui soit d'acier ; il se laira bien arachier , se Jupiter velt et otroie que tu enpraignes ceste voie .
- Et s'il nel velt ?
- Ce puez savoir , li rains t'iert molt forz a avoir ; nus hom ne l'en puet esrachier , nel puet avoir fer ne acier .
Quant de l'arbre est li rains rompuz , sanpres i est autres creüz .
Sanz icel rain n'est pas legier çaisus d'enfer a repairier , et se tu puez cel rain trover et tu me puisses aporter , donques irai ansanble toi , ne tarderas noiant par moi .
" Eneas est d'iluec tornez , an la forest s'en est antrez , par le bois vet lo rain querant et toz les deus vet reclamant .
La deesse d'amor , sa mere , li mostra l'arbre ou li rains ere , [ par merveillose demostrance et par molt grant senefiance .
] Quant il lo vit , molt se fist lié , legieremant l'a esrachié , sanpres i est altres venuz , sanblanz a cel qui ert rompuz .
Eneas fu joios et liez , droit a Sebille est repairiez , le ramet d'or li a mostré ; un sacrefice ot apresté , al deu d'enfer sacrefia et molt humblement lo pria .
La ot une fosse parfunde , n'ot plus laide an tot le monde ; granz et large estoit l'entree , de bois estoit avironee et d'une eve noire et fanjose .
La fosse ert laide et tenebrose , molt estoit orrible et pullente : ja rien qui cele puor sente ne vivra puis une sole ore ; quant li oisel volent desore , quant il sentent la puor fort , eneslopas chïent jus mort .
Ce dïent cil de la contree , iluec est l'anfernal antree , ne nuit ne jor l'antrer ne cesse , del revenir n'i fait nus presse ; des que l'ame seivre del cors , eneslopas qu'ele an est fors , la l'en estuet sanpres aler , par cele fosse trespasser .
Entre Eneas et la prestresse , la Cumaine devineresse , a la fosse vienent andui .
Ele parla un po a lui .
" Vasals " , fait ele , " a moi antant , c'est l'enfernal descendemant , prouz t'estuet estre et vasal , se venir vels de la aval .
Lajus descendent tuit li mort , l'enpire tient Pluto par sort , il en est rois , et Proserpine en est deesse et raïne ; li dé del ciel n'i ont que faire , lor poësté n'i monte gaire .
Quant an enfer devons descendre , ici poüns la voie prendre ; garde que mar t'esmaieras de tot ice que tu verras .
En enfer a po de veüe ; t'espee porte tote nue .
Siu moi si com ge te manrai , la voie avant te mostrerai .
" Un oignemant li a doné , qu'ele avoit o soi aporté ; onc puis qu'il en santi l'odor , ne li fist mal la fort puor .
S'espee trait , ne tarde mes , el vet avant et il aprés , par l'oscurté tienent lor rote , avisunques i voient gote .
Senpres an cel comencement trovent iluec molt laide gent : iluec estoit morz et dolors , fains et sofraite et peors et enferté , triste viellece et coardise et parece et mortel cure et felenie et plaint et plor et tricherie , travalz et poines et faintiez discorde et enemistez , mortels batailles , guerre , tort , sonne qui est cosins a mort .
Iluec ot un arbre branchu , molt ancïen , lait et mossu , les foilles pandoient de songes , de fantosmes et de mançonges ; en enfer sont lo jor lajus et la nuit vienent ça desus .
Li Troïens ot peor grant .
Çaus trespassent , si vont avant ; anprés trovent mostres orribles et granz et laiz et molt terribles ; iluec les voient a meesme et a s'espee fait cil esme qu'il en cuide aucun ocirre .
Cele li comance a dire : " De ce " fait ele , " n'est mestier , ja n'en porras nul atochier : ce sont trestot vies san cors , mar iert por als t'espee fors .
Ce saiches bien , por cel afaire ne la rovai ge mie traire , mais por veor de sa clarté , errer parmi ceste oscurté .
" Tant unt erré la val parfonde qu'il aprisment l'enfernal onde .
Iluec estoit la presse grant , la s'asenblent li avenant de cels qui vienent an la foire .
L'eve est parfonde , laide et noire .
Caro estoit rois del pasaige , icil gardoit lo notonnage ; vialz ert et laiz et regrouiz et toz chenuz et toz fronciz ; lo vis ot megre et confundu , lo chief mellé et tot bossu , oroilles grandes et velues , sorcilles grosses et molsues , roges les ialz come charbons , la barbe longue et les grenons .
Cil estoit garde del navie ; une nacelle avoit porrie , viez et defraite et decassee et bondonosse et usee .
A cel rivage acoroient de tote parz cil qui moroient ; ja ne finast l'ame del mort desi que fust a icel port .
Çal qui avoient sepulture et lor costume et lor droiture , oltre cele eve les passoit , puis nus de çaus ne retornoit ; les uns reçoit , les altres lesse , a cel rivage a molt grant presse .
Cil i remeinent esgaré qui n'estoient pas anterré : il n'i pooit ame passer dunt li cors fust a enterrer .
Eneas ot la grant temolte , il les esgarde et escolte , merveilla soi de cel concile .
Il an araisona Sebille .
" Dame " , fait il , " car me fai sage que ce puet estre a cel rivage ; de totes parz i vient grant gent , la s'asenblent espessement ; iluec voi ge un notonier , qui unc ne fine de nagier , d'aler et de venir ne cesse ; a l'antrer a formant grant presse , les uns li voi loing deboter et les autres oltre passer .
" La prestresse dist au vasal : " Voiz ici lo fluve enfernal et la palu que parjurer n'osent li dé ne trespasser , et la grant gent qui s'i aüne ce sont ames ; n'an i a une qui ja puisse oltre passer , dont li cors est a enterrer ; de ça lo flueve vaiant vont , devant cent anz n'i passeront .
Celes qui ont bien lor droiture et dont li cors ont sepulture , celes passe , ne sert d'el faire ; puis ne est conte del repaire , et quant de la sont trespassees , d'une palu sont abevrees ; des qu'il an ont un po beü , oblïé ont et tot perdu quant qu'il avoient fait lessus : ne lor an manbre puis çaüs , d'an arriere n'ont remenbrance .
Lethes a nom cest'obliance .
" Il ne se sunt plus atargié , vers la rive sunt aprismié .
Caro les a aperceüz , entre les ames coneüz ; l'espee vit reflanboier ; il les araisona premier .
" Di va " fait il , " qui estes vos , qui an cest regne tenebros armé vos estes anbatu ?
Dites , por coi estes venu ?
Que querez ci ?
Ce est enfers , ce ne est pas humains convers .
Ci n'abitent se ames non , corporel rien n'i recevon ; unques n'i vint nus hom mortaus ne nos volsist faire toz maus .
Danz Herculés i vint jadis , nostre portier an mena pris , lïé l'en traist ; a molt grant poine retorna puis an nostre renne ; anprés i vint danz Theseüs , ensenble lui Piritoüs ; lo roi d'enfer voltrent honir et sa femme prendre et tollir ; n'an i vient nus dont nos loün , onc ne nos firent se mal non .
Estez iluec , por rien venez , car ja par moi n'i passerez , ne ne venroiz a l'autre rive ; ge ne puis croire home qui vive .
" Cil s'esmaia quant il l'oï , et Sebille li respondi .
" Di va " , fait el , " c'est Eneas , por nuire vos n'i vint il pas , onc ne vint ça por vos tort faire , ne por honte ne por contraire , mais a son pere velt parler , [ seürement le puez passer .
Li nostre dé l'i ont tramis , par els i vient , gel te plevis : de ce ne t'estuet pas doter , ] les ansoignes t'en puet mostrer .
" Eneas trait le ramoissel que il avoit soz son mantel .
Quant cil lo vit , si s'apaisa , la nacelle li atorna , les ames a loing debotees qui d'entrer erent aprestees ; en son batel l'a recoilloit et la dame quel conduioit ; por lo grant fes la nes puisa , par crevaces l'eve i antra .
Caro governe tant et nage qu'il les mist a l'autre rivage ; de la nacelle sont issu et a la porte sont venu dont Cerberus estoit portiers ; garder la porte ert ses mestiers .
Molt par est laiz a desmesure et de molt orrible faiture ; janbes et piez a toz veluz et les artolz a toz crochuz ; tels ongles a com de grifon et coëz est come gaignon ; agu dos a et recorbé et le vantre gros et enflé ; une estrume a an son l'eschine , et megre et seche la petrine , espalles grailles et braz gros ; les mains a teles come cros , trois cous a gros et serpentins , et de colovre sont ses crins ; trois chiés a teus come de chien ; unques ne fu si laide rien .
Com chiens abaie par costume ; de sa boche chiet une escume , une herbe an naist mortel et laie , n'an boit nus hom a mort nel traie , senz mort n'an puet nus hom goster ; aconita l'oï nomer : ce est l'erbe que les marastres donent a boivre a lor fillastres .
Quant Cerberus vit çals venir , formant comança a glatir , trestoz anfer en resona ; de maltalant se heriça ; les colovres s'an comovoient qui anviron le col estoient , ne cessoient d'aguillener ne de fremir ne de sibler .
Si grant peor ot Eneas n'osa avant aler un pas ; s'il lo dota , ne m'en mervoil .
La prestresse dist a consoil entre ses danz tot belement un charme et un anchantemant ; ainz que li charmes fust feniz , fu Cerberus bien andormiz ; il s'est colchiez toz en reorte en sa roiffe joste la porte .
La porte passent anbedui seüremant dejoste lui .
Quant il furent oltre passé , premieremant i ont trové les compaignies des anfanz , des petitez , des alaitanz , çals que as meres toli mort ; braient et crïent , plorent fort ; iluec avoit noise molt grant del duel que moinent li enfant .
Minos gitot anprés ses sorz et anqueroit la vie as morz ; a chascune ame sortissoit sonc ce que deservi avoit : les buens anvoie es soés chans , les mals tramet sofrir ahans .
Eneas est avant alez , anz en un val a çaus trovez qui por amor perdirent vie ; de çaus i ot grant compainnie .
Entre les autres bien conut celi qui por s'amor morut : ce fu la dame de Cartage .
Molt fu dolanz en son corage que morte estoit ; il s'abandone vers la dame , se l'araisone .
" Dame " , fait il , " por moie amor avez sofert mortel dolor , ge vos fui acheison de mort , mais ge n'i oi colpes ne tort .
De vos parti estre mon gré et ancontre ma volanté , et si vos jur par toz les deus del ciel et par les inferneus , ne fu par moi que vos guerpi ; a grant poines de vos parti .
Li departirs me fu contraire , mais ge nel poi altrement faire : ensi m'avïent comandé li deu del ciel et bien mandé .
Par lor comant sui ci venuz en icest resne et descenduz ; quant ge de vos me departi , ne cuidai pas qu'il fust ansi ne trovesiez aucun confort qui vos pleüst mielz que la mort .
" Quant Dido l'ot ensi parler , el nel pot onques esgarder , car molt li estoit enemie ; enz en un bois s'en est foïe ou Sicheüs ses sire estoit , qui en s'amor a maior droit .
Por ce qu'el li avoit mentie la foi qu'el li avoit plevie , ne s'osoit pas vers lui torner , ne ne l'osot mie esgarder , ne pres de lui ne s'aprismot : por son forfet se vergondot .
Avant ala li Troïens , ne demora gaire de tens qu'il vint en icel chanp ou furent cil qui par bataille morurent , qui maintindrent chevalerie ça de desus tote lor vie .
An icel chanp ert Adrastus , Polinices et Tydeüs , Ipomedon , Partonopeus , Amphiaras et Capaneus .
Molt vit de çals de son païs qui a Troie furent ocis ; antor lui sont tuit acoru , de totes parz i sont venu .
Vient i Hector et Priamus , vient i Paris , Deyphebus , plusor autre de son païs .
Ne lor osot torner lo vis , tant com pooit se resconsot et anvers ols se vergondot , por ce qu'il s'en enbla fuitis d'entr'als , quant il furent ocis .
Enprés vint la chevalerie de la Grezesche compaignie : iluec ert li proz Aïaus , ansanble lui Proteselaus , Agamenon et Achillés et Menelaus et Titidés .
Quant lo virent armé li Gré , il se doterent que li dé envoié l'aient por vanjance de la Troiene trebuchance ; il comancerent a foïr ; quant lo virent vers als venir , sanblant faisoient de crïer , se ne poëent mot soner .
Sor senestre ra cil gardé , si vit une molt grant cité : ce ert la mestre sié d'enfer ; li mur estoient tuit de fer ; une aigue ardant cort environ , Flegeton a li flueves non .
En la cité a cil oïz et plors et plainz et molt granz criz et batemanz et molt granz poines , le son d'enfer et des chaenes ; molt i avoit mortel dolor .
De ce qu'il ot ot grant peor , arestut soi , si escolta et la prestresse araisona .
" Dame " , fait il , " ce que puet estre ?
Molt oi granz criz ça sor senestre , une cité voi ci molt grant , anviron cort une eve ardant ; de la oi criz et batemenz et molt granz poines et tormenz .
" La prestresse dist al vasal : " Ne te puet dire home mortal la grant dolor qui est laianz , ne les poines ne les tormenz ; huens qui vive ne te puet dire quel duel i a et quel martire , mes gel sai bien , qu'i ai esté , qu'i ai veüe la cité ; Thesifone la me mena , totes les poines me mostra .
Radamantus a cil a non qui est sire de cel donjon ; iluec fait ses crucïemenz et ses fleaus et ses tormenz : la sont tormenté li jaan qui par orgoil et par boban voltrent par force el ciel monter et toz les deus deseriter .
Un an i ot qui volt gesir o Diane et li honir ; icil ot a nom Ticïus , il gist anvers , et de desus sor sa poitrine a un voltor qui li manjue nuit et jor lo piz et tote la coraille ; ja n'iert que cil tormenz li faille , car quant que li voltors manjue , tost est l'antraille recreüe .
Enmi une eve est Tantalus , jusqu'a la gole de desus li depandent chargié li rain ; de soif se desve et de fain , ne de l'eve ne puet goster , ne des pomes une adeser .
Iluec sont li torment divers , molt par est laiz icil convers ; la sont les poines permananz , et li travail , les peors granz ; icil torment sont pardurable .
Iluec a un feu permanable , n'an ist lumiere ne clartez , il art et brusle les dampnez , il les oscure et tormente , de nul repos n'i ont atente ; il sont an mal et an dolor et molt les crucie peor : peoros sont et sofrent mal .
Ensi ne sont pas li mortal : quant aucuns crient un fort torment , la peor pert tres qu'il le sent , mais çaus crucie la peor comunement o la dolor ; li mal sont grant et peoros , li feu ardant et tenebros .
A fin les traient li tormant , il durent sanz definement .
Iluec vit mort et fin comance , definement i a croissance , destrucion restoremant ; ne faut peor por le tormant , molt les tormente et crucie , et il ont pardurable vie .
[ A fin les trait parfitement et dure permanablement .
] Cil sunt torné de devers destre , la cité laissent a senestre .
Eneas a son rain laissié , el forc des veies l'a fichié ; iluec los soloient laissier cil qui erent venu premier , qui an anfer sollent descendre ; la raïne les fait la prendre .
Tant est alez li Troïens , qu'il vint es chans Elisïens , iluec ou li buen home estoient , qui nule poine ne sentoient .
An icel chanp avoit clarté et grant repos et grant biauté , soloil et lune i avoient , an grant dolçor iluec estoient .
Li chanp erent flori trestuit , grant joie i a et grant deduit ; iluec geuent a la palestre , toz tens i a leece et feste .
Cil n'estoient pas corporel , ainz estoient esperitel ; alquant chantoient et sailloient a grant delit se deduoient ; ne conversot nus des dannez an icés chans beneürez , mais li buen home qui garderent droiture et les deus enorerent .
Quant venuz est li Troïans o la prestresse es soés chans , ses ancesors i a veüz , de cui ligniee ert descenduz ; les ancïens qui firent Troie iluec estoient a grant joie .
Avant ala , se vit son pere , qui sor la rive d'un flun ere , ou il anonbrot ses nevoz , qui a venir erent , trestoz .
An cure ert d'aus aparoillier , com devoient naistre premier , voit les toz ordeneemant , si com de l'un l'autre descent , peres avant et fiz anprés ; ansi ordenot Anchisés , com la linniee doit descendre ; icil avoient cors a prendre et de cel regne sosterrain devoient naistre al soverain .
Quant voit que venuz est ses fiz parmi les enfernals periz , plore , sospire de pitié .
Des deus d'enfer avoit congié que a son fil peüst parler , respondre et lui araisoner .
Andos ses braz vers lui estent , si l'aparla premierement : " Fiz Eneas , or sai et voi , quant venuz estes ci a moi , que pïeté venqui paor .
Atandu vos ai ja maint jor , car bien savoie sanz dotance , toz tens avoie an esperance [ que vendroies a moi parler ; ne finoie des tens nombrer , ] que devïez çajus descendre ; ma pensee n'en puis reprendre , que ele avoit tot porveü : el ne m'a mie deceü .
Fiz , molt avez sofert peors , poines , travalz et granz dolors , molt me dotai de cel ostage que vos eüstes an Cartage , n'an perdissiez tot vostre afaire ou vos tornast a grant contraire .
- Peres " , ce respont Eneas , " ge ne pooie laissier pas ne venisse parler a vos , sovant en estoie angoissos , vostre ymage me destreignoit qui tote nuit m'aparissoit .
A Sichans porz ai deguerpie totes ma gent et ma navie , parler sui ça venuz a vos parmi enfer lo tenebros .
" Eneas plore et sospire , a cele foiz ne pot plus dire , ses braz au col li volt geter por estraindre et acoler ; l'image fuit , qu'il ne la prent , sanblant a songe ou a vent .
Avant est Anchisés alez , an un moncel s'est acostez , çals apela dejoste lui ; la s'aprismerent anbedui , et la prestresse et lo vasal qu'el conduioit lajus aval .
" Fiz Eneas , voil te mostrer ta ligniee et toz nomer çaus qui a nestre sont de toi : anpereor seront et roi .
- Sire " , fait il , " ge voil savoir , se ce puet estre donques voir , que cil qui ore sont çajus praignent ja mes cors la desus et aient forme corporel , passible soient et mortel .
" Cil li respont : " Fiz Eneas , ja mar de ce mes doteras ; ge t'en dirai la verité , ne te sera par moi celé .
Icil qui muerent la desus en enfer vienent tuit çajus ; sonc ce que chascuns deservi , tant dementiers que il vesqui , ça de desoz li est rendu .
Tant com vesqui se buens hom fu , ne sofre poines ne ahans , puis vient es Elisïens chans .
Cil qui furent de male vie , qui toz tens firent felenie , sofrent les maus et les tormenz , les feus et les crucïemenz ; quant il ont tot espanoï les maus qu'avoient deservi et par poines et par ahans , puis vont es Elisïens chans , puis sont ici en grant dolçor et an repos , n'ont puis dolor .
Quant i ont piece conversé et il lor vient a volenté que il volent aler leissus , une eve a en enfer çajus , [ uns deus i est ques en aboivre , et quant de l'eve les desoivre , ne sevent rien dire laisus de quant qu'il ont trové çajus , ] ja puis a nul ne membrera de tot ice que çaüs a ; li deus les met de rechief fors , laissus revont prendre humain cors .
Voiz an ici grant compaignie qui doivent prendre mortel vie , qui te seront fil et nevoz ; voiz les , ges te nomerai toz , mostrerai toi com il vandront , tot an ordre , com il naistront , en aprés les te nomerai et les batailles te dirai , les mals qu'il t'estovra sofrir , ainz que puisses a ce venir .
Cel damoisel ki cele lance tient an sa main par conoissance , cil ira primes de ceüs al soverain air la desus ; Lavinia l'avra de toi , qui est fille Latin lo roi ; an une selve cil naistra et Silvïus a nom avra ; il sera rois et de rois peres et d'Albe sera anpereres .
Enprés cestui quarz estera cil qui forment te portraira de nom et de grant pïeté et de proëce et de biauté ; Silvïus Eneas a non , molt i avra riche baron , de lui naistront et rois et dus .
Voiz celui la , c'est Romulus , cil ert setmes de ta ligniee , par lui sera molt esçauciee ; icil tuens niés Rome fera et son non li anposera : del mont iert chiés cele citez , partot ira sa poëstez .
De la ligniee Romuli et de la ton fil Julii iert Julïus Cesar li proz , de proëce sorveintra toz ; sor le mont ert sa poëstez et puis l'ocirra li senez : ce est celui qui t'est promis de par les deus , molt a ja dis .
Cesar Augustus ert enprés , en son tens ert molt ferme pes et granz dolçor et grant bialté ; li monz ert an sa poësté .
" Ensi li a demostrez toz et fiz et peres et nevoz , si com doivent de lui issir et l'un avant l'autre venir .
Mostrez li a toz les barons , de toz li a fermez les nons , et bien li a tot aconté l'anpere d'Albe la cité , qu'il fera tote premeraine , et puis ert la citez Romaine , qui chiés sera de tot lo mont ; si oir toz tens la maintendront .
Tot li a mostré Anchisés et puis li a noncié anprés les batailles que il fera et les travalz qu'il soferra .
Molt est danz Eneas espris de ce qu'il a iluec apris , molt se fait liez de sa ligniee , qu'il voit qui tant ert esçauciee que li monz ert vers lui aclin ; il regnera toz tens senz fin .
Anz an son cuer an a grant joie , oblïé a le duel de Troie , et nequedan pansis estoit des batailles que il avroit , des maus que li estuet sofrir ainz que viegne a terre tenir .
Dous grant portes a en enfer , n'a en nule ne fust ne fer : l'une porte est eborine et l'autre anprés si est cornine .
Par ces portes issent li songe , et cil qui tornent a mençonge vienent par la porte eborine , li voir viegnent par la cornine .
Par l'eborine les an moine Anchisés fors ; a molt grant poine est tornez d'aus et departiz ; son fil laissa a grant anviz , mais il ne puet plus demorer , car n'a congié de mes parler ; et cil s'an vient par estovoir , car ja pooit del jor veor ; cil s'esvanist an molt po d'ore .
Al departir Eneas plore ; a sa mesniee vient tot droit , qui a la rive l'atendoit .
Tant l'a la prestresse mené , que a sa gent l'a ajosté , puis a congié del vasal pris , si s'an revet an son païs .
[ Eneas torne du rivage , en haute mer s'enpaint a naje ; il traient sus singles et voilez , si laissent corre aus estoilles .
Et nuit et jor ont tant coru , en Lombardie sont venu : ce est la terre et le païs que Jupiter lor ot promis .
El Toivre ariverent les nez , il metent jus sinles et tres , aancré sont , mais ne savoient encor en quel païs estoient .
Des nez s'en sont issu a terre , vitaille veullent aler querre , mais ne la cuident pres trover , ne il nen osent loing aler .
Lor garisson prendent des nez , cel tant qui lor estoit remez , el pré s'asïent au mengier : molt en avoient grant mestier .
Du pain prennent et des crosteles , taubles en font et escüelles , sor les tables metent les mez , par faim les menjüent par ez .
Ascanïus comence a rire et par gabois lor prist a dire : " Forment nous a fain angoissié , quant nos tables avons mengié ; ne remaint table ne relief , n'aions par faim pris de rechief .
" ] [ Quant Eneas , son pere , l'ot , dedenz son cuer molt s'en esjot ; dont sot qu'il erent ou païs que tant lor ont li dieu pramis , et qu'illuec ert lor remanance .
Venu li est en remembrance ( bien l'avoit en son cuer escript ) ce que ses peres li ot dit , que quant fainz l'avroit si destroit que il ses tables mengeroit , ce seüst bien tot sanz dotance , qu'illuec estoit sa remanance et ses travaulz avroit finez .
Eneas est en piez levez , de joie et de leece plore , trestouz les dieus del ciel aore , sa compaignie resbaudist ; il nel sorent , tres qu'il lor dist .
] [ " Seigneur , fait il , " c'est le contree que nous avons tant desirree , c'est Lombardie li païs que tant nous ont li dieu pramis ; ci sont nostre travail finé , ici sera nostre herité , li dieu nous ont mis a cest port .
Les diz mon pere bien recort , ki prophetissier me soloit , quant nous avroit fain tant destroit que nous tables mengerions , ja puis avant mar querrions remanance , terre ne fieu : celle nous donnoient li dieu .
Ge ne la veuil querre plus loing , quant nos avons ci par besoing degastees toutes nous tables ; ici veuil estre remanables .
" ] [ Li Troïen , quant ce oïrent , n'est merveille se s'esjoïrent , car moult avoient desirré la terre o il erent entré .
Il demenerent molt grant joie , lor dieus que porterent de Troie reclament , si les ont formis , et cels apelent del païs , si deprïent molt humblement qu'il aient propre avenement ; trestous les dieus du ciel aorent , d'un sacrefice les honorent .
Couru sont a l'iave del Toivre , por euz laver et aprés boivre ; lor mains i levent et lor vis , les dieus reclament du païs , molt grant leece demenerent , la nuit jurent et reposerent .
] Quant Eneas vint el païs que li orent li deu promis , liez fu , que unc n'ot mes tel joie puis que li sieges vint a Troie ; fait a ses nes el Toivre traire , n'en quida mes avoir que faire , ne que li aient mes mestier .
Toz ert lassez de navïer ; or quidot estre aseürez que ses travalz eüst finez , mais or comance la grant guerre al regne et al païs conquerre : molt ert ainçois del tens alé que si travail soient finé .
Demandé a et bien enquis qui estoit sire del païs ; il a oï a plusors dire que Latinus en estoit sire , uns rois qui ert d'antequité .
Laurente avoit nom la cité ou il estoit o son barnage ; n'ert gaires loig de cel rivage .
Eneas prist ses mesagiers desi qu'a trente chevaliers , ses parolles lor ancharja , au roi Latin les envoia pais et concorde et amor querre , et que segurs fust en sa terre .
Por force et por maintenement li envoia riche present , une corone et un mantel et un esceptre et un anel que li dona par drüerie Dido , quant el devint s'amie , et une cope o chiers esmalz que li dona rois Menelaus desoz Troie sor le rivage , quant vint a lui an un mesaige .
Li mesagier s'en sont torné , al roi en vont a la cité , et Eneas ala garder par les faloises de la mer , se vit une molt large plainne qui ert en som une montainne ; une fontaine anmi sordoit dont li ruissiaus an mer coroit ; forz ert li leus naturalmant .
La amena tote sa gent ; devers la mer sus el moncel , la lor conpasse un chastel , et nuit et jor ont tant ovré a la tranchiee et al fossé , as bretesches et as paliz et a faire ponz torneïz , ainz que fussent vint jor passé orent il fait tel fermeté et un donjon et fort et halt , qu'il ne creinstrent negun asalt : n'erent mes pris sanz grant bataille .
La traistrent tote lor vitaille et lor armes et lor conroi , lor nes mistrent en un recoi soz le chastel anz el gravier joste un regort lez un rochier .
Li mesagier ont tant erré droit vers Laurente la cité , que l'andemain i sont venu .
El palés antrent , qui granz fu , al roi vindrent , sel salüerent , parfondement li enclinerent .
Ilioneus parla por toz , qui molt estoit sages et proz : " Antant a nos , biaus sire rois .
Bien as oï que li Grezois ont Troie prise et cravantee et la cité tote gastee ; et torz et murs ont abatuz ocis les granz et les menuz .
Un po de gent s'en eschapa , que Eneas an amena ; par le comandement as deus estorsimes d'entre les Greus .
Puis avons molt sofert ahanz par plusors mers plus de set anz ; granz tormentes et granz orages nos ont botez a mainz rivages ; le mont avons avironé , el Teivre somes arivé ; la est remés la genz menue , qui a grant anviz se remue .
Eneas est avoc remés por garantir als et lor nes ; ça nos an a a toi tramis , quel consentes en ton païs et que l'acoilles en ta terre .
Ne te sordra ja par nos guerre , ainz te serons toz tens ami .
Nostre ancestre fu nez de ci , qui funda Troie et lo donjon ; bien sai que Dardanus ot nom ; par les deus somes revertu ça dont nostre linnages fu .
An ta terre volons remaindre , ne te porras ja de nos plaindre que te forfaçons de noiant ; nos ne somes mie tel gent qui ta terre voillons gaster , ne sor toi prendre ne rober ; de cele part ou nos seron avra molt grant destrucion , par nos n'abaisseras tu pas .
Ci t'envoie danz Eneas grant partie de son tresor , une molt chiere cope d'or et un ceptre et un anel , une corone et un mantel .
Se lui et nos vels retenir , servirons toi a ton plaisir .
" Idonc li baille lo presant ; il lo reçut molt dolcemant , as mesagiers a respondu : " An cest païs est bien venu vostre sire , si com je pens ; il lo verra a po de tens : gel maintendrai a mon pooir .
Molt sui vialz on , si n'ai nul oir , ne mes que sol une meschine de ma moillier , qu'a nom Lavine .
Ge l'ai promise estre mon gré et ancontre ma volanté a un prince de cest païs ; Turnus a a non li marchis ; ma moillier vielt qu'il ait mon regne , et Lavine ma fille a fegne , mais sorti est et destiné et tuit li deu ont creanté que uns estranges hom l'avra , de cui real ligniee istra .
Par ce si com ge vos oi dire cuit ge que ce soit vostre sire ; li deu vollent , ce m'est avis , qu'il ait la femme et lo païs ; viegne a moi , ge li donrai , li dé l'otroient , bien lo sai .
Trametrai li chevals de pris , riches et chiers trois cenz et dis , froins ne sele nan ert a dire .
De moie part li poëz dire que ma terre li abandon , de ma fille li faz le don .
" Cil furent lié , quant il l'oïrent , n'est mervoille s'il s'esbaudirent .
Li rois fist venir les chevaus o froins o seles o petrals , livrer les fist as mesagiers .
Cil les baillent as escuiers , congié pristrent , n'esterent gaire , tost se remistrent el repaire .
Tant ont erré que al quart jor qu'il tornerent de lor seignor , vindrent a lui a son chastel , que il faisoit tot de novel ; conterent li qu'il ont trové al roi ou il erent alé , de sa fille qu'il li otroie , et les chevaus qu'il li envoie ; l'un avant l'autre li mostrerent , de par lo roi li presenterent .
Eneas ot formant grant joie ; ses deus qu'il aporta de Troie fist avant traire , ses aore , d'un sacrefise les enore .
Li rois Latins se porpensa que sa fille marïera ; molt desirrot an son corage del Troïen lo mariage .
La raïne l'a dessentu , dolante et correçose an fu .
El vint au roi , lunc lui s'asist , sun buen et son talant li dist .
" Rois " , fait ele , " molt me mervoil ou tu as pris icest consoil que nostre fille vels doner al Troïen .
Nel te penser !
Li Troïen n'ont giens de foi , ne il ne tienent nule loi .
Bien as oï comfaitement Paris ala celeemant enbler la fame Menalaus , dont il lor a puis fet tant maus : tant la tint cil an avoltire que tote Troie o son anpire an fu destruite et essilliee .
Ge ne crerrai ja lor ligniee .
Cil a mestier grant de sejor , car il a travaillié maint jor d'aler najant par cele mer .
Se ta fille li vels doner , il la prendra molt lïement , mais ja si tost n'avra buen vent , com il la vos avra guerpie , molt l'en ert pou s'il l'a honie .
De lui n'atendre tu ja el , il a aillors fait altretel : Dido la dame de Cartage mar vit onques le suen ostage ; il fist de li sa volenté ; quant el l'ot piece sejorné , si s'en torna o son navire , et el s'ocist a grant martire .
Lavine puet estre a seür , n'avra de li meillor aür ; il la panra asez , ce croi , mais ne li portera ja foi .
Bien li done , quant tu vels faire ; il li donra molt grant doaire : tote la mer qu'il a siglee puis qu'il torna de sa contree ; n'a autre terre n'autre feu ; par son païs passerent Greu , ne nule rien ne li tolirent , ne nule rien ne li guerpirent ; doner li puez , je n'en sai plus , mais a seür an est Turnus et de la feme et de la terre ; il nel laira ja sanz grant guerre .
" Li rois oï que la raïne ert an pansé por la meschine ; bien sot que el ne voloit pas que a moillier l'ait Eneas .
Il li respont asez briement , se li a dit ce qu'il an sant .
" Dame " , fait il , " lo mariage dont es dolante an ton corage , ne puis pas faire an altre androit : li deu vollent que ansin soit .
Turnus ne la puet pas avoir , mais cist l'avra par estovoir , se n'en voi altre demostrance ou alcune senefiance .
Ne la donrai pas a celui , li deu l'otroient a cestui ; por ce l'ont il ça amené qu'en lui l'avoient destiné ; il est prochains de lor ligniee , la nostre ert por lui esçauciee .
" La raïne ot que Latinus de sa fille ne fera plus , al Troïen la velt doner .
Quant voit que nel puet trestorner , plorant et o molt laide chiere en sa chanbre revint ariere ; de mautalant fremist et trenble , andous ses paumes fiert ansanble .
Enprés quant ele pot parler , se comança a demanter .
" Lasse " , fait el , " malaüree , que ma fille sera donee a un homme d'estrange terre , qui toz est essilliez par guerre , qui s'en enbla par coardise de la cité , quant al fu prise ; o lui s'an vindrent li coart , tuit se traistrent a une part , de cel vasal firent lor roi .
Dont est il rois ?
Ne sai de coi , fors de ne sai quantes nacelles .
Ge li ferai oïr novelles , bien tost li cuit movoir tel guerre , qu'il nos an guerpira la terre ou il an perdra tost la vie .
De ma fille n'avra il mie , se il molt chier ne la conpere ; ja ne la fille ne la mere n'avront par lui maintenement ; de duel morrai se il la prent ; mar fust onques Lavine nee , se a cestui est marïee .
Ne quit que ja Turnus m'en faille , qu'il ne l'acoille de bataille .
" Quant la dame ot piece ploré , son duel et son complaint mené , si apela un escuier , dont ele fist son mesagier ; ses paroles li ancharja , droit a Turnus l'an anvoia et manda li celeement que ce saüst certainement , que Latinus li guenchissoit et sa fille li retoloit ; porchaçast soi sanz demorance que il li tiegne covenance ; al Troïen move tel guerre que fors lo mete de sa terre .
Li mesagiers s'an est tornez , droit a Turnus s'an est alez , a son chastel l'a cil trové pres de Laurente la cité .
Turnus levoit de son mengier ; quant voit venir lo mesagier , bien lo conut , si l'apela .
Li escuiers lo salua , a une part traist lo marchis , au chief d'un dois se sont asis , son mesage li prent a dire .
" Antant a moi " , fait il , " biaus sire ; la raïne m'a ça tramis et mande toi qu'en cest païs est novelment uns hom venuz de çaus de Troie , des veincuz .
El Toivre ariva des l'autr'ier , au roi vindrent si mesagier por pais et por seürté querre ; il li abandona sa terre , anvoia li chevaus de pris toz anselez trois cenz et dis ; ansorquetot sa fille a fenne li otroia o tot son regne .
Ce saches tu bien sanz dotance , ne te tient pas ta covenance , de sa fille n'avras tu mie , se tu nen as molt bone aïe ; mes ce te mande la raïne , qui velt que aies la meschine , tote la terre et lo païs , que te porchaz par tes amis .
Prent soldoiers , asanble gent , ne te tarder mes de noiant , lo Troïen coite de guerre , tant qu'il te guerpisse la terre , ou que l'aies vencu ou pris ou qu'il s'en alt par mer fuitis .
Vien a Laurente la cité ; si con li rois t'a tot doné , se maintien tot et sel deffant et l'escombat de tote gent .
Encontre toi n'a il rados ; saches , ja ne sera tant os que bataille prenge vers toi .
Tu as eü l'otroi del roi ; vien , si te fai de tot saisi ; li rois est vials , tot a guerpi ; qui que face desmesurance , n'an baillera escu ne lance ; de quant que il t'a fait le don , la raïne et li baron t'otroient bien tote l'enor ; vien , si te fai de tot seignor .
Ce senblera molt grant desroi , s'estranges hom s'anbat sor toi ; s'il conquiert ce dont es saisiz , donc seras tu an fin honiz .
" Turnus respont al mesagier : " Bien l'oï dire des l'autr'ier que Eneas ert arivez ; mais icist plaiz m'estoit celez , que Latinus li dont son regne ne Lavine sa fille a fenne .
Il m'en a fait pieça le don , ne la perdrai mes sanz raison ; se cil la velt vers moi conquerre , ja jor n'aie feme ne terre , se ge vers lui ne la deffent .
Molt me mervoille de tel gent , qui sont veincu et recreant , que bataille vont mes querant ; puis que conquis sont une foiz , si se reposent , ce est droiz .
Li rois est vialz et toz defraiz ; se contre moi les a atraiz , nes porra gaires maintenir .
Ne me deüst de droit guenchir ; maint grant mestier li ai eü , a malvés gré m'est revenu ; mais bien li poist ou mal li sace , droit li estuet que il me face : il m'en a pieça fait saisir , ne m'en puet mie retollir ne la terre ne la meschine .
Va t'an , si di a la raïne qu'a Laurente ere a la cité , ainz que viegne tierz dis passé .
Se bataille velt Eneas , en moi ne remendra il pas ; se par lui per plain pié de terre , mal porrai donc autre conquerre .
" Li mes s'en vet , Turnus remaint , a ses amis privez se plaint del roi , qui ne li tient convent ne fiance ne seremant .
Molt ert dolanz s'il ne se venge , mais il ne set com il s'i prenge qu'acheison ait de comencier lo Troïen a guerroier , et dit que , se tant li esfalt qu'il remaigne , qu'il ne s'en alt , ne laira pas qu'il ne l'asaille et ne l'acoille de bataille .
Et nuit et jor se porpansot de la guerre qu'il desirrot ; ne se savoit vis conseillier com il lo poïst comancier , cum il eüst droite acheison de bataille , de contençon , de meller soi as Troïens .
Mais ainz que viegne po de tens , i porra il a tens venir , et au lancier et au ferir , qu'il i porra chapler d'espee et reçoivre mainte colee .
Ne demora que quinze dis puis qu'Eneas vint el païs , que la guerre fu comenciee que Turnus ot tant covoitiee .
Por asez po de començaille sort l'acheisons de la bataille , et par molt petite avanture mut la guerre , qui tant fu dure , dont mil home furent ocis et altretant navré et pris .
Pres de Laurente la cité ot un petit chastel fermé .
Tirus lo tint en eritage , un huem qui ert de haut parage , mais vialz et ancïens estoit ; deus filz et une fille avoit ; Silvia fu cele apelee , nen ot plus bele an la contree .
Un cerf ot norri la pucelle que el paissoit a s'escüelle et a sun henap l'abevrot et an sa chanbre le colchot .
Il estoit de seze ramors , il alot fors par toz les jors par chanpaignes et par boschages , ensenble les biches salvages , o les privees autretel ; la nuit revertoit a ostel .
La damoiselle o lui jooit , et il tant bien la conoissoit , de quel ore qu'el l'apelot , devant ses piez s'agenoillot , les piez li torchot a sa main , a son escorz menjot lo pain , a molt grant trait bevoit le vin : por seissante livres d'or fin nel volsist perdre la meschine .
Tant ert li cers de bone orine que la nuit servoit al mangier , si ert en lou de chandelier devant lo pere a la pucelle .
Mervoilles ert sa teste belle , quant uns granz cierges li ardoit sor chascun rain que il avoit .
Issi servoit chescune nuit ; molt l'ot la meschine bien duit , et des que li sires bevoit , si se levoit li cers tot droit ; ne fu beste si serviable , nus hon ne vit si antendable .
Ascanïus , qui vallez ere , a Eneas vint , a son pere , se li comença a proier qu'il lo laissast aler chacier ou solement un cerf berser .
Il li dona congié d'aler .
Il a de ses pers tant semons qu'il furent bien vint compaignons , puis est montez el chaceor et li autre montent es lor .
Son arc porta uns suens vallet et uns autres son berseret ; chascuns des autres prist s'espee , car ne savoient la contree : il n'aloënt pas por vener , mais por lo damoisel garder .
Molt ont erré et chevalchié ; de lor chastel sont forsloignié , tant qu'el bois antrent de Laurente .
Il errent parmi une sente , une herde de bisches virent , entre es espoisses la choisirent ; an cele herde ert asanblez li cers qui si estoit privez , que la meschine avoit norri .
Ascanïus l'en a choisi ; se a droit mes an puet venir , penera soi de lui ferir .
Isnellemant a pié se mist , son arc et dos saietes prist , anprés un bien grant fust se traist et uns damoisels l'i atraist .
Pres li passerent de devant , et il visa toz tens al grant , qui dariens venoit soantre ; il traist a lui , sel fiert el ventre , andos li perça les costez .
Li cers santi qu'il ert navrez , de la herde se part atant , a molt granz salz s'en vait fuiant , vait s'en parmi un plasseïz de la meison ou fu norriz ; forment li saignoient li flanc .
Cil met aprés son chien a sanc , puis est montez , siant lo vait , molt par fu liez que droit ot trait .
Li cers santit le cop mortal ; afuiant vait a son ostal , devant sa dame vint a poine ; ja li aloit faillant l'aloine , jus a ses piez chaï a terre et fist sanblant de merci querre .
La meschine lo vit seignant , de sa chanbre ist isnellement , a haute voiz cria aïe .
Andui si frere l'ont oïe , demandent li que ele avoit , et el lor dist que ce estoit et que li cers son pere ert morz .
A tant com il orent d'esforz issirent fors , çals ont veü qui avoient lo cerf feru ; nes aresnierent tant ne quant , vont les ferir de maintenant , fierent de peus et de maçues , li Troïen d'espees nues .
Li païsant de la contree sont acoru a la mellee , les Troïens ont anvaïz .
Tirus i ert o ses dos fiz , qui voloient lo cerf vangier , mais il lo comparerent chier ; issu sont fors come bricon , granz colees lor done l'on ; les Troïens ont ancontrez , qui lor depercent les costez ; ainz que la curiee fust faite , i ot mainte ame de cors traite et molt an i ot de sanglanz et de navrez de çaus dedenz .
Son arc tenoit Ascanïus , une saiete ( nen ot plus ) mist an la coche , si a trait a un qui grant anchauz li fait .
L'ainzné des freres an consut , une seinniee li valut , desoz la gole l'an a point que l'os del col tot li desjoint , tranchié li a l'orinal voine ; par la gorge li ist l'aloine .
Cil cheï mort joste son frere , dolanz an fu Tirus ses pere ; li suen se poinent del vengier et çaus comencent a coitier .
Tirus lor fait une anvaïe ; Ascanïus as suens escrie : " Que faites vos , franc chevalier ?
Li cers tarde a escorchier !
[ Ja i porrons tant demorer , que il n'iert mais cuiz al disner .
] Chascuns i fiere o s'espee !
Nos i ferons bien fort pevree ; a la viande doit l'an traire , car de cele a chascuns a faire .
" Molt bien les a cil esbaudiz ; il i fierent des brans forbiz et poinz et braz i font voler , testes seignier , vilains crïer ; espartent s'i la vilenaille qui n'erent pas duit de bataille .
Danz Galesus , uns riches hom , n'i ert venuz se por bien non et por desfaire la mellee ; cil i recoilli tel colee qu'il cheï morz sempres a terre ; onques ne li lut mire querre por sa plaie mediciner , ne li estut loier doner , ne metre entrait ne oignement ; ne langui mie longuement .
Des que li estors comença , uns escuiers s'an retorna , qui al chastel l'ala noncier , et dit que l'an lor aut aidier , que el bois erent asailli , a force estoient anvaï ; s'il n'avoient secors prochain , toz les prendroient li vilain .
Quant Eneas sot que ses fiz en la forest ert asailliz , ne s'est de rien aseürez ; cent chevaliers tres bien armez li envoia hastivement .
Cil chevalchent serreement , si com li escuiers les moine .
Cil se deffandoient a poine , car li criz ert molt espoissiez , et Tirus fu tant enforciez et tant li fu creü d'aïe , qu'as Troians fist tel envaïe que molt lor fu griés de sofrir : molt estoient pres de morir , nule deffanse mes n'avoient .
Quant desriers aus lo secors voient , idont se sont ravigoré , li cent sont o les vint josté , racoillent les de maintenant .
Desconfit sont li païsant , tot lor estuet lo champ guerpir , se comancierent a foïr .
Li Troïen les vont ferant ; ne se deffandent po ne grant , en la forest sont anbatu ; cil qui a plain sont conseü muerent a glaive et a martire .
Tirus s'an vet , qui ert li sire , fuiant s'an vet al chastelet , o po de gent dedanz se met .
Il a fait traire sus lo pont , as bretesches montent amont et porpanent lo heriçon : deffandre vollent la maison .
Li Troïen i sont venu , sor le fossé sont descendu , asaillent les hardïement .
Cil se deffandent asprement et lancent lor les peus aguz , dunt il lor percent les escuz ; jus les cravantent el fossé .
Grant piece a li asalz duré , et cil formant se deffandirent , tant que lor armes lor faillirent , ne trovoient mes que lancier , ne s'avoient de que aidier .
Ne se voltrent pas laisier prendre , ainz comancerent a descendre des bretesches , del heriçon , si ont guerpi tot a bandon et tornent s'en par un postiz qui ert devers lo pleisseïz ; n'i a remés petit ne grant .
Par l'espés bois s'en vont fuiant ; des qu'il furent iluec antré , se lor sont il tuit eschapé .
Li Troïen les rescrïerent , amont lo grant fossé monterent , ne troverent diffension , si se pristrent au heriçon ; depiecent lo et plaissent jus , de totes parz monterent sus , sanz contredit sont anz antré , negun home n'i ont trové .
Tote unt robee la maison , si ont tant pris de garison , trente somiers an ont chargié , et puis ont lo cerf escorchié .
Ascanïus a son chien pris , qui an une chanbre estoit mis : la pucelle l'i ot mucié et de sa çainture lïé ; li damoisals l'an deslia , de la cuiriee li dona .
Lo cerf ont desfait et chargié , uns damoisiaus prist lo forchié et uns autres porta la teste , que il orent par grant poëste .
Quant esploitié ont lor afaire , si se remistrent el repaire , la proie acoillent del païs , tot ont robé et tot ont pris , mil somiers ont chargié de blé , li escuier s'an vont trossé ; bien grant eschec ont le jor fait .
An lor chastel se sont retrait ; que d'un que d'el l'ont si garni que plus d'un an tot aconpli se poënt il dedanz tenir et un grant siege maintenir .
La novelle est tant espandue que a Laurente an est venue ; ce dïent tuit par la cité que Troïen sont arivé , qui a essil mettent la terre , come la gent qui aiment guerre ; dïent que bien malvés atrait li rois Latins a en aus fait ; Tirus l'a premiers conparé , ocis li ont son fil l'ainzné .
Li borjois se sont asenblé , li plus puissant de la cité ; an error sont et an esfroi , a la cort vont parler au roi , lor plainte et lor clamor i font .
Li rois demande que il ont , et cil li dïent l'avanture , content la grant desconfiture que Troïen ont lo jor fait , et maudïent tot lor atrait ; cent de ses homes ont ocis , ars et robé tot le païs .
[ Plus li dïent que n'en estoit ; por ce que li rois s'en esfroit , dïent , se conselz n'en est pris , qu'il conquerront tot le païs .
] Atant Turnus est descenduz , a ces parolles est venuz ; ançois ot la novelle oïe dont la citez fu estormie ; a mervoille par an fu liez .
Devant lo roi s'estut an piez , ooit que li borjois dissoient et la plainte que il feisoient , ce que li rois lor respondoit que as Troïens se pandoit et molt les voloit retenir et an sa terre consantir .
Turnus prist la parolle an main , si se torent li citeain .
" Sire " , fait il , " molt me mervoil ou tu as pri icel consoil que Troïens vels retenir .
Il ne sorent onques partir ; ne vollent estre meteier , nen ont cure de parçonier , ainçois vollent le tot avoir .
Ce saches tu an fin de voir , Troïen sont de tel maniere que , qui saquialt an l'achaintriere , que tot de fors lo chanp lo getent , de tot an tot dedenz se metent ; se les aquiauz an ton païs , atant t'an es de tot forsmis .
Un recet ont fait an ta terre dom il te movent ja grant guerre , ardent et proient et ocïent et tes homes o aus alïent ; se il lor loist longues errer , tot te voldront deseriter .
Mes ce vials tu , ce m'est avis ; tu as atrait an cest païs , tu ne vels pas o als partir , ainçois lor vels le tot guerpir et me quides metre a niant , si'n es vers moi par seirement : de ta terre m'as erité , o ta fille m'as tot doné ; ge l'ai plevie et afïee ; ne l'ai ancor pas esposee , et ne geümes an un lit , encor remaint par ton respit ; mais de la terre sui saisiz , et les chastiaus ai recoilliz , g'en ai les tors et les donjons et les homages des barons ; se tu me vels de droit guenchir , cil ne me porront pas faillir , tuit se tandront o moi de bot .
Ge sui pieça saisiz de tot , ne m'en puez pas rien retolir , ne ge n'en voil ploin pié guerpir , et li tolirs n'est pas legier : ainz an morront mil chevalier .
Ou bien te poist ou bel te soit , saches que ge tendrai mon droit .
" Li rois oï que Turnus dist , d'ire et de maltalant fremist , mais anvers lui ne volt parler ne il nel volt plus escolter .
D'entre ses homes s'est levez , an sa chanbre s'an est antrez , ne mes que sol itant lor dist : qui plus peüst et plus feïst , et tot li mist el covenir ou del laissier o del tenir ; la feme eüst o tot la terre cil d'aus qui la porroit conquerre .
Turnus o les barons remaint , ansanble aus del roi se plaint , qui ses covanz li velt retraire , demanda lor qu'il porra faire des Troïens , qui sanz son gré ont el païs chastel fermé et autre an ont par force pris , a essil metent lo païs .
Cil li loënt comunemant que asanbler face sa gent , mant ses barons et ses amis et ses veisins d'altre païs et quant que il porra avoir ; molt tost les aille aseor , et si les puet par force prendre , ses face toz ardoir ou pandre .
Turnus en a lor los creü ; lo jor meïsmes sont meü et li corsier et li mesage , qui semondre vont lo barnage et ses homes et ses paranz , et molt mande estrange genz ; de tote part molt an aüne , as Troïens fera rancune : bien ot serjanz et chevaliers desi que a set vinz miliers .
D'auquant des princes , des barons vos sai ge bien nomer les nons .
Mecencïus i vint premiers et amana mil chevaliers ; il ert uns princes de sa terre , riches hom molt et duiz de guerre .
Lausus i vint o lui , ses fiz , uns chevaliers proz et hardiz : onques plus bele criature d'ome vivant ne fist nature ; il an i amena o soi plus de set cenz o son conroi .
Aventinus i vint aprés , uns damoisiaus fiz Herculés ; cil amena mil chevaliers , estre la jaude et les archiers ; del cuir d'un lion ot escu , que Herculés avoit veincu ; il lo portoit par molt grant glore : ce ert signe de la victore et de la grant vertu al pere ; granz essanple de bien li ere .
Vint i li dus de Prenestine et li sire de Palestine .
Mesapus vint o grant barnage , fiz Neptuni , lo deu marage ; il li trova mil chevaliers et les armes et les destriers ; poutrels orent de Capadoce , qui n'ont mehaig , jale ne boce , d'un merveillos haraz de mer , et molt sont legier a armer ; chevals n'a soz ciel plus vaillant mais ne vivent ne mes joant ; avant n'en puet uns sols durer ; né sont des eves de la mer qui en mer vivent solement , si conçoivent totes del vant ; molt par an sont buen li poltrel et a mervoille sont isnel , et molt seroient de grant pris se vivoient nuef anz ou dis .
Vint i Claudus , uns riches cuens , qui fu sire des Sabïens ; venu i sont li Sabarin et li Polain et li Latin , cil de Naples , cil de Salerne , et i vindrent cil de Volterne .
Ne sai que acontasse plus , car tant en asanbla Turnus , que genz de pié que chevaliers , qu'il an prisa set vinz milliers .
Enprés i vint une meschine , qui de Vulcane estoit reïne ; Camille ot nom la damoisselle , a mervoille par estoit bele et molt estoit de grant poeir ; ne fu feme de son savoir .
Molt ert sage , proz et cortoise et molt demenot grant richoise ; a mervoille tenoit bien terre ; el fu toz tens norrie an guerre et molt ama chevalerie et maintint la tote sa vie .
Onc d'ovre a feme ne ot cure , ne de filer ne de costure ; mialz prisoit armes a porter , a tornoier et a joster , ferir d'espee et de lance : ne fu feme de sa vaillance .
Lo jor ert rois , la nuit raïne ; ja chanberiere ne meschine anviron li le jor n'alast , ne ja la nuit nus hom n'entrast dedanz la chanbre ou ele estoit ; tant sagement se contenoit n'en darriere ne en davant , que ne en fet ne en sanblant i peüst an noter folie , ja tant n'eüst vers li envie .
De biauté n'ert o li igaus nule feme qui fust mortaus ; lo front ot blanc et bien traitiz , la greve droite an la vertiz , les sorciz noirs et bien dolgiez , les ielz rianz et trestoz liez ; biaus ert li nes , anprés la face , car plus blanche ert que nois ne glace ; entremellee ert la color avenalment o la blanchor ; molt ot bien faite la bochete , n'ert gaires granz , mes petitete , menu serrees ot les denz , plus reluisent que nus argenz .
Que diroie de sa bialté ?
An tot lo plus lonc jor d'esté ne diroie ce qu'en estoit , de la biauté que ele avoit , ne de ses mors , de sa bonté , qui vallent mielz que la bialté .
Molt par ert bele la raïne .
Vers l'ost chevalche la meschine ; chevous ot sors , lons jusqu'as piez , a un fil d'or les ot treciez ; bien fu la dame estroit vestue de porpre noire a sa char nue ; la porpre fu a or broudee , par grant entante fu ovree : trois faees serors la firent , an une chanbre la tissirent ; chascune d'els s'i essaia et son savoir i demostra et firent i poissons marages , oissiaus volanz , bestes salvages .
Vestue an fu estroitement ; dessus fu ceinte cointement d'une sozceinte a or broudee ; menuëment ert botonee .
Chaucie fu d'un siglaton ; si soller furent d'un peisson de cent colors menu veiriez ; a or furent li liepiez .
Li mantiaus fu riches et chiers et fu toz fez a eschaquiers ; l'un tavel ert de blanc hermine et l'autre ert de gole martrine ; vols fu de porpre esperital , li tassel furent a esmal , li orles fu mervoilles biaus et fu de gorges d'uns oisiaus ki sollent pondre al fonz de mer et sor l'onde sollent cover ; cent toises covent an parfont ; de si chaude nature sont que , se desus lor oes seoient , de lor chalor toz les ardroient ; bien fu orlez de ces oisiaus , desi qu'a terre li mantiaus .
Ele an ot antroverz les pans , que li parut li destre flans , et chevalchot un palefroi qui soz li moine grant esfroi .
Unques ne fu tant gente beste : come noif ot blanche la teste , lo top ot noir , et les oroilles ot anbedos totes vermoilles , lo col ot bai et fu bien gros , les crins indes et vers par flos ; tote ot vaire l'espalle destre et bien noire fu la senestre ; les piez devant ot lovinez et fu toz bruns par les costez ; soz le vantre fu leporins et sor la crope leonins et fu toz noirs desoz les auves ; les dos james devant ot falves , les dos desriers vermalz com sans ; les quatre piez ot trestoz blans , noire ot la coe une partie , l'altre blanche , tote crespie , lo pié copé , les james plates : molt fu bien faiz et bien aates .
Li palefroiz fu bien anblanz , et li froins fu molt avenans ; de fin or ert li cheveçaus , fet a pierres et a esmaus , et les regnes de fin argent , bien treciees menuëment ; la sele ert bone , et li arçon furent de l'ovre Salemon , a entaille de blanc ivoire ; l'entaille an ert a or trifoire ; de porpre fu la coverture et tote l'autre afautreüre , et d'un buen cerf andous les cengles , de bon orfrois les contrecengles ; li estrié furent de fin or , li petriaus valut un tresor .
Camille vint molt richement an l'ost et amena grant gent : bien ot o soi de chevaliers desi que a quatre milliers .
Quant a Laurente vint errant , temolte ot an la vile grant , borjois monterent sus as estres , dames , meschines as fenestres , et esgardoient la pucelle qui tant ert proz et tant ert bele .
A grant mervoille lo tenoient tote la gent qui la veoient , qu'el se deüst onques combatre , joster ne chevalier abatre .
Parmi Laurente trespassa , de l'autre part se herberja ; soz la cité a une part , la fist fichier son estandart ; une liue tot anviron tienent li tref , li paveillon et les tentes as chevaliers et les herberges de lorers .
Quant Turnus vit l'ost asanblee de la grant gent qu'il ot mandee , les dus , les meistres chevetainnes et toz les princes des compaignes , a un matin a toz mandez , an un vergier les a jostez , asez briement lor demostra son buen et lo besoing qu'il a .
" Seignor " , fait il , " escotez moi ; mon afaire mostrer vos doi , por que vos ai ci asenblez , et se mon droit i antandez , sel m'aidiez a maintenir , de droit ne me devez faillir ; se vos oëz que ge tort aie , pri vos ne m'en portez menaie , mais dites moi que me repos , et ge crerrai bien vostre los ; ne voil a tort rien comancier , ne vos ne m'en devez aidier .
Li rois Latins est ancïens , molt est vialz hon et de lonc tens et ne puet mes tenir son regne ; sa fille m'a donee a fene et sa terre tot ansemant , sanz nul autre retenement ; otroié l'ont tuit li baron ; il n'a chastel , tor ne donjon dont il ne m'a pieça saisi ; an ma garde ai tot recoilli , les homages des barons pris et mes gardes es chastiaus mis .
Sor ce sont Troïen venu puis ques orent li Greu vencu , an cest païs sont arivé , ci pres ont un chastel fermé , ardent et robent lo païs et un recet i unt ja pris .
Eneas a li sires non , ne sai se il est rois ou non ; au roi vindrent issi l'autr'ier o grant presant si mesagier de soe part seürté querre .
Li rois li manda que sa terre et sa fille li otreioit , de son roiame l'eritoit ; toz mes covenanz me retrait et tot l'otroi qu'il m'avoit fait .
Ge l'an ai puis asez requis , el covenir nos en a mis : la feme otroie et la terre celui qui la porra conquerre , et por ice vos ai mandez , si con fui primes eritez et de la terre sui saisiz ; et quant li rois m'en est failliz et nos a mis el covenir , mon droit m'aidiez a maintenir .
Çals qui tienent lor fiez de moi , bien les semon , com fere doi , et mes veisins , qui por m'amor , por lor franchise , por m'enor a mon besoing sont venu ci .
molt umblemant les an merci ; se par vos puis m'enor avoir , servirai vos a mon pooir : bien sai , se me volez aidier , lo chastel ferai trebuchier qu'en cest païs ont fait Troian .
Il sont antré an molt mal an ; plus chier nen achata Paris Heloine , dont il fu ocis , que Eneas fera Lavine ; tolir la me velt par ravine , mes il lo comparra molt chier , se vos m'en volez tuit aidier .
" Mecencïus a respondu , uns cuens qui ert de grant vertu , et dit : " Voirs est que tu droit as ; a tort s'i anbat Eneas , mes ja par foi nel recevron , n'estrange home sor nos n'avron ; ainz serïuns tuit viel chenu que l'aüssons dequeneü , ne il a piece ne savroit de nos toz qui chascuns estoit .
Il nos voldroit deseriter et noz terres a çals doner qui en cest païs l'ont seü ; tuit an serïens confondu , il tendroit çals en grant chierté et nos avroit an grant vilté .
Ge ne lou pas ques atraions ; fors de sor nos les esloignons ; mes nos devons faire mesure , ce m'est avis que est droiture : faire les doiz araisoner et de tort fait lo fai reter , que droit t'an face an ta cort , ainçois que a noalz li tort ; se il de droit faire s'estorce , ainz que sor lui ailles a force , anprés lo fai donc desfïer et de ta terre congeer .
" Mesapus dist : " Or oi mervoilles ; estrange chose li consoilles , que il lo face areisoner et de toz ses mesfez reter .
Il ont sor nos un chastel pris et de noz homes cent ocis ; ne sai quel droit en preïson se o les fers des lances non .
Antremetons nos del vengier , del desfïer ne est mestier : des qu'il forfistrent an la terre , se comancierent il la guerre ; sor nos firent desmesurance , ge n'i sai autre desfiance ; [ des qu'il firent sor nos folie , si sorent il , n'en dotez mie , que nos ne lor volons nul bien et que nos nes amons de rien ; ] de lor part vint primes li maus .
Demain soion tuit es chevaus , lo siege lor aluns tenir .
Nos nes an devons pas garnir ; l'en doit grever son enemi et si doit l'an bien faire issi , que l'an ne l'en doit pas garnir desi qu'il viegne au ferir .
" Cele parolle creanterent tuit li baron qui iluec erent , par main les iront asaillir ; ja n'i cuident a tens venir , que li Troïen ne s'en fuient , mais molt sont fol quant il lo cuident : issi ne s'an iront il pas .
Bien avoit oï Eneas que Turnus asanblot sa gent ; il ne s'atardoient noient , et nuit et jor faisoit ovrer et son chastel bien afermer ; il n'avoit talant de foïr .
Ses bretesches fist bien garnir et adrecier les monteors et afermer les aleors ; tot anviron par les paliz fist andrecier espiez forbiz , ansoignes , lances et escuz , granz pierres metre et peus aguz ; enhaster fist granz besagües et deleoires esmolües , alvens fist faire de desus et les lancieres au pié jus ; granz chars fist defors atachier , que , quant vanra lo depecier et cil voldront amont monter , que l'an lor laist les chars aler : qui conseüz an estera , a grant poines an resordra .
Cent ansoignes mist el donjon et en mileu son confanon , qui fu de porpre o listes d'or ; soz Troie le conquist Hector , quant il Proteselaus ocist , qui la premiere joste fist ; premiers i vint o son esforz , premiers josta , premiers fu morz .
Molt ert riches li confanons ; mil que d'ensoignes de penons d'or broudees de mainte guise i venteloient a la bise .
Molt par senblot fiers li chastiaus et a mervoille par ert biaus , de viande ert bien raanpliz et de bons homes bien garniz , qui furent molt bien duit de guerre .
Li chastiaus sist an blanche terre ; por ce distrent li Troïan que il avroit nom Montauban .
Quant Eneas ot apresté et son chastel tot ordené , çaus a loëz qui deffandroient et çals qui el chastel seroient ; partot ot mis arbelestiers et ses serjanz et ses archiers ; mil chevaliers aparoilla , que , des que li besoinz sera , qui tendront lo tornoiement fors del chastel contre la gent .
Des qu'Eneas vint an la terre et qu'esmeüe fu la guerre , Venus la deesse d'amor ert de son fil an grant freor , qui anclos ert a Montauban .
El vint a son seignor Vulcan , qui molt ert mestre de forgier or et argent , fer et acier .
El l'acola estroitement et beisa lo cent foiz et cent , molt lo blandit et losanja .
Il li demande que ele a ; se requerre lo velt de rien que faire puisse , el l'avra bien .
" Sire " , fait ele , " que feras ?
Ge voi que mes fiz Eneas est arivez an Lonbardie o asez po de compaignie ; vers lo rivage s'est antrait , an un tertre a un chastel fait ; n'a nul secors ne nul rados , iluec est o sa gent anclos .
Turnus , qui est ses enemis , nel velt consantir el païs , semont son ost , sa gent aüne , a mon fil velt faire rancune .
Aserra lou an Montauban , mais bien lo puet tenir un an , car garniz est bien de vitaille ; ou bien puisse tenir bataille , buenes armes li covanroit , que , se Turnus l'aatisoit de conbatre soi anvers lui , cors contre cors tuit sol il dui , qu'il eüst armes covenables , a es son cors bien deffansables .
Ce te demant et te requier ; or ai besoin de ton mestier .
Se joïr vels mes de m'amor , or la deser par ton labor : molt me doiz bien lo jor servir , que la nuit puez o moi gesir , et se tu as auques d'ahan , bien t'en rendrai lo contrepan .
" Vulcans oï que sa moillier lo requeroit de son mestier , otroie li molt dolcement qu'il li feroit a son talant , et beisa l'an cent foiz ou plus .
Cele nuit jut o lui Venus , et fist de li ce que lui plot et tot sun bon tant com il pot .
Set anz avoit toz acompliz qu'il ne fu mes de li saisiz , ne en un lit o li ne jut , por grant ire qui antr'aus fut ; l'acheison de cel maltalant voil demostrer asez briemant .
Vulcan sot bien an fin sanz faille que Mars , qui ert deus de bataille , amot sa femme et ele lui ; antrehaïrent s'en andui .
Vulcan ert mestres del mestier et deus de feu et de forgier ; de fer fist une roi soltil , molt an furent dolgié li fil ; antor son lit l'aparoilla .
Des que Mars o li se colcha , des qu'il la tint antre ses braz , si asanbla Vulcan les laz , enz an la roi les anmailla , trestoz les deus i amena et mostra lor tot an apert cele aventure a descovert .
Cele chose desplot as deus ; por quant s'en i ot il de teus qui volsissent estre alsement laciez o li estroitement .
La deesse molt s'en marri et son seignor molt anhaï ; onc puis ne li mostra amor ne bel sanblant jusqu'a cel jor ; encor lo feïst a enviz , s'ele ne volsist que ses fiz aüst hauberc et escu fort por garantir son cors de mort ; ne fust por sol les armes fere , a piece nel prisast el gaire .
Son maltalant li pardona , por son besoin se porpansa , que l'an doit bien iluec proier ou l'en vielt auques esploitier : blandir et losangier estuet et sosploier , qui mes ne puet .
La nuit fu l'acordance prise , Venus s'an est an grande mise por esploitier de sa besoigne .
Vulcan ne quist onques esoinne , l'andemain est matin levez , toz ses ovriers a apelez et proia lor d'ancomancier l'ovraigne a faire et esploitier .
Par les forges lo feu alument , les fornaises ardent et fument , batent lo fer , tenprent l'acier .
Vulcan comance a forgier ; li jingnor fierent asprement , qui batoient l'or et l'argent ; molt s'argüent et molt s'angoisent , es anclumes li martel croissent .
Ne sai que acontasse anplois : ni par mist pas Vulcan dous mois , que les armes a aprestees .
A sa feme les a donees ; bones furent , el mont n'ot taus , nes peüst faire hom mortaus , ne il puis teles ne feïst , ja tant bien s'en entremeïst .
Li halbers fu tresliz d'argent , menu maillié molt soltilment ; forz ert et mervoilles legier , n'i feïst rien fers ne acier .
Menu listé fu li halbers de mailles d'or tot an travers , les manches et li cors trestoz et ansement li pans desoz ; par cop que nus hon i donast , ja nule maille n'an fausast ; et ansemant les genoillieres d'or et d'argent furent par tieres .
O lo halberc ot hiaume cler d'escorce d'un peisson de mer ; molt par fu forz et bien luisanz , ses prois fu de set vinz besanz ; qui de desus ferist d'espee , ainz fust ele tote esgrunee , qu'en abatist de nul leu tant qui amontast un pois pesant .
Forz et durs fu et bien antiers et fu litez d'or par quartiers ; sus el pomel ot quatre esmaus et quatre pierres naturaus , et li cercles qui fu desoz ert molt bien faiz a or trestoz , a riches pierres , a esmaus ; et d'une pierre ert li nasaus , qui par arme ne fust cassee ne tailliee ne andoblee .
De la coste d'un grant poisson , qui est an mer , " cetus " a non , de cele ot fait Vulcan l'escu ; ne puis ne ainz si bon ne fu ; forz et legiers ert a mervoille ; la targe en ert tote vermoille , sanz autre taint , de sa nature ; molt ert luisanz et molt ert dure , qu'el ne peüst estre antamee ne par lance ne par espee ; fer ne acier , qui i ferist , ne plus que plons n'i forfeïst .
D'or fu toz li escuz orlez , de trois bandes parmi listez o molt soltiz antailleüre et o molt bone anleveüre ; pierres i ot par lous asises , et bons esmaus a entremises ; d'un vert topace fu la bocle , sus an l'or ot un escharbocle , qui par nuit gitot tel clarté com se ce fust un jor d'esté ; la guige fu d'un chier orfrois ; onc tel escu n'ot quens ne rois .
L'espee fu molt bien forbie , forgiee fu par grant mestrie , dis foiz fu li aciers moluz et par dis foiz fu refunduz , mainte feiee fu tenprez et bien recuiz et bien soldez .
L'espee fu molt bien tranchant et dure et clere et reluisant ; fer ne acier ne la tenist ne marbre bis , qui l'i ferist ; molt an reluisot l'alemelle , l'an la peüst metre an roëlle .
O letres d'or les mers i fist Vulcan et son nom i escrist .
Li heuz an fu tot de fin or et d'ivoire li antrecor ; de fil d'or fu trestoz lïez et molt estroitement laciez por mielz estroindre et mialz tenir , que el ne tornast al ferir .
D'une esmeraude fu li ponz en som l'espee , toz reonz .
Quant Vulcan l'ot aparoilliee , an s'enclume l'a essaiee , ou il feisoit sa forgeüre , qui molt ert grant et molt ert dure ; sis piez ert lee , espesse nuef , ne la treisissent trente buef .
Il i feri , si la trencha , jus qu'en terre li branz cola ; s'il ne l'eüst si bien tenue , ce quit , ja ne fust mes veüe ; onc an l'espee ne parut , el ne ploia ne el ne frut .
N'est mervoille s'ele estoit teus , que ja l'avoit fete uns deus qui les foldres savoit forgier que Jupiter soloit lancier .
A l'espee ot fuerre molt bon , qui fu de la dent d'un peisson , a or batu et tot floré et antaillié et neelé .
La renge fu d'un blanc diapre , an l'un des chiés ot une jaspe , et an son l'autre ot un jagonce , an or asis , chascuns d'une once .
La lance fu bien aceree et fu auquetes coltelee , molt fu bien fete et bien agüe et bien tranchanz et esmolue ; ne la tenist aciers ne fers , ne nus escuz ne nus haubers .
La hante fu de sicamor , fermee i fu a dous clos d'or .
Venus i ferma une ansoigne ; longuement l'ot Mars en domaine , il li dona par drüerie , quant el devint primes s'amie ; bien fu tissue et bien ovree et par listes fu d'or broudee ; cent torsels valut d'altres dras .
Par anvie l'ot fet Pallas : ele l'ovra par grant mestrie , quant Arannes l'ot aatie ; els ovrerent a entençon , dont fist Pallas cest confanon .
Por ce qu'el fist meillor ovraigne , Aranne mua an iraigne , qui contre li s'ert aatie ; s'entente ot mis tote sa vie en tailes faire et an filer , por ce ne puet ancor finer : toz tens file iraigne et tist , sa filace de son vantre ist .
Quant Venus ot tot receü , halberc et hialme et escu , chauces et lance et espee , et el l'ansoigne i ot fermee , a son mesage les charja , a Eneas les anvoia a Montauban , ou il estoit .
Lo jor i vint li mes tot droit que Eneas s'aparoillot et del siege se conreot , et s'il venoit a grant destrece , qui garderoit la forterece .
Iluec li fu faiz li presenz .
Tuit cil qui estoient dedanz lo comancierent a loër , chascun par soi a esgarder .
Eneas a les armes prises que sa mere li ot tramises , n'est mervoille s'il les ama .
Toz ses chevaliers asanbla , une chose lor a mostree que sa mere li ot mandee .
" Seignor " , fait il , " an ceste terre somes molt acoilli de guerre .
Turnus ne nos i velt laisier , venir nos doit ci asegier ; se il nos puet par force prendre , toz nos fera ardoir ou pandre , n'an seroit prise raançon , ne nul consoil n'i atendon .
Venus ma mere m'a mandé que ci pres a une cité , dun Euander est rois et sire ; d'Arcaide i vint , si com j'oi dire ; contre la gent de ceste terre a totevoies eü guerre .
El me mande que quiere aïe ; si ge i vois , n'i faudrai mie que n'an amoin autretant homes an cest chastel , come nos somes .
Se vos quidiez que rien me vaille , ainçois que Turnus nos asaille an serai ge bien revenuz , secorrai vos o mil escuz .
Amont l'eve del Toivre irai o sol dous nes , plus n'i menrai , car la androit est la contree ou la cité siet Palantee ; et qui par terre aler voldroit , ainz que par eve i seroit , mais el païs a molt grant guerre , plus ert seür an mer qu'an terre .
Dites m'en ce que vos an sanble .
" Ce li loërent tuit ansanble que il an aut hastivemant ; biau tens faisoit , si ot bon vant .
Eneas ot que il l'otroient et por secors querre l'envoient , ne s'est de rien plus atargiez , congié prant d'aus , ses a baisiez et proia lor a toz molt bel que , se Turnus vient al chastel , que il ne facent nul desroi ne fors ne issent au tornoi ; fors de la porte uns sols n'an alt , deffandent soi s'en les asalt .
Tot en plorant son fil besa , al Toivre vint , es nes antra , dous an a fait desaancrer .
Il comança a avesprer ; il a fait traire sus les voilles , la nuit siglerent as estoilles et l'endemain tot altresi , jusqu'al tier jor androit midi .
Idonc vindrent soz Palantee ; bois a par tote la contree sor lo Toivre par lo rivage ; il aloient amont a nage , soz les arbres lo covert tindrent , tant que desoz la cité vindrent .
Li rois ert de la vile issuz , sor la rive ert el bois venuz ; iluec seoit a son mangier o molt grant gent soz un lorier .
Lo jor avoit fet a sa guise molt hautemant un sacrefise d'une feste , en remanbrance de la merveillose vanjance que d'un mostre fist Herculés , a icel jor , ilueques pres , qui degastot tot lo païs ; quant il avoit un home pris , il l'acorot , son sanc bevoit , la char manjot , les os rooit ; il ne manjot se homes non ; Carus avoit li mostres non .
Quant Herculés vint an la terre , a sa fosse l'ala requerre , por un forfet que il li fist ; par grant vertu iluec l'ocist , a un arbre pendi la teste .
A icel jor an ert la feste que celebrot o molt grant glore li rois , de cele grant victore .
Ancor seoient al mangier , quant il oïrent çals nagier , qui amont l'eve s'en aloient ; les armes qui reflambeoient antre les arbres aperçurent .
De ce qu'il virent se comurent et furent tuit an grant esfroi .
Pallas , qui estoit fiz lo roi , en sa main destre a pris un dart , puis an ala tost cele part ; desor la rive s'arestut , çals esgarda , nus n'en conut ; par po lo dart ne lor lança , mais primes les araisona .
" Seignor " , fait il , " qui estes vos , qui ci vos anbatez sor nos ?
Armé venez an nostre terre ; ne sai se volez pais ou guerre ; se vos venez ça por mal faire , ne vos volons de rien atraire ; ainçois que vos vegnoiz a port , seroiz vos tuit navré o mort .
" Eneas s'estut an estant el chief de la nef de devant , al damoisel a respondu : " Ne somes pas por mal venu , n'avons talant de faire oltrage , ne nul de nos n'a soing de rage .
De Troie somes l'essiliee et somes gent desconsoilliee ; l'en nos chace de tote terre , au roi venons por consoil querre et mostrer li nostre besoing ; de mesfere ne ai ge soing .
Consoilliez nos , por deu , biaus sire , se ja nos savrïes a dire ou troverïen sanz faillance ; avïez nos sanz demorance .
" Donc tendi ses braz vers la rive et mostra li lo rain d'olive : ce estoit donc a icel tens signe de pais antre paiens .
Pallas oï que il disoit et vit lo rain que il tendoit , sot qu'il n'avoit talant de guerre ; il lo rova venir a terre et cil nagierent tant a fort , que androit lui vindrent a port .
Iluec atachierent lor nes et auques d'aus i sont remés ; fors s'an issirent li plusor , qui alerent o lor seignor .
Pallas les a menez tot droit la ou li rois ses pere estoit .
Eneas parla tot premiers ; lo roi et toz ses chevaliers a salüé molt umblement et li rois lui molt dolcement ; lors dist Eneas sa raison , si se torent si compaignon .
" Rois , ne te tort pas a enui ce que dirai ; de Troie sui , Anchisés avoit nom mes pere , Venus la deesse , ma mere .
Quant la cité destruistrent Gré , si me comanderent li dé que o tote ma compaignie m'an revenisse an Lonbardie , la dont nostre ancestre fu nez , qui Dardanus fu apelez , qui funda Troie la cité .
Ça ou li deu ont comandé , somes venu a quelque poine ; un chastel avons an demoine ; Turnus nos vie le païs , de guerroier s'est vers nos pris , il velt nostre chastel abatre et contre nos se velt combatre .
Vers les deus a pris ceste guerre , qui nos otroient tuit la terre ; ou bel nos soit ou mal nos sace , ce m'est avis qu'il nos an chace .
En la contree avons oï que il vos ra molt acoilli et guerroié molt longuement .
Por force et por meintenement somes ici a vos venu , que nos secores par vertu ; se tu me vels un po aidier et de ta gent auques baillier , ge vengerai et toi et nos , a brief terme serons rescos .
Se par toi puis vaintre ma guerre , mon enemi panre ou conquerre , tote m'enor tenrai de toi , la seignorie t'an otroi .
" Li rois oï qu'Eneas dist et la proiere qu'il li fist , respondié li molt dolcement et dist : " Molt es de bone gent ; a mon jovant a Troie fui , lo roi Priant molt bien conui et toz ses fiz et ses barons et de plusors soi bien les nons , et Anchisés conui ge bien , ton pere ; il me dona un chien , un arc et un bon coivre a or et dis saietes et un cor ; sor toz les autres m'enora et molt del suen m'abandona .
Por ton pere que molt oi chier et por ton enemi pleissier , vint mil homes te troverai ; ge sui vialz oem , si remanrai , mais voiz ici mon fil Pallas , que ge molt ain ; lui an manras ; demain lo ferai chevalier .
Soies segurs , se vien mangier , si t'esleece ansanble nos , car cist jors est molt glorios ; nos celebrons ci une feste com Herculés trancha la teste a un mostre qui ci estoit , qui toz noz homes ocioit .
" Li rois a l'eve demandee , an bacins d'or fu aportee ; Eneas lava et sa gent , puis mangierent molt richement .
Ne sai conte dire des mes qui sovent vindrent et espés , ne des bons vins et des herbez , mais il an orent tuit asez .
Eneas leva del mengier et apela un chevalier , se fist venir ses tumbeors , ses geus et ses anchanteors ; devant lo roi , qui ot grant joie , lor fist fere les geus de Troie .
Cil del païs les esgardoient et molt formant s'en merveilloient , des geus qu'il n'avoient an us ; les deus loërent de laisus , qui a lor feste et a lor joie ont amené la gent de Troie .
Quant il orent piece jöé et an joie lo jor mené , et li rois vit qu'il avespra , son oste a la cité mena .
An la voie li a conté et tot an ordre demostré , come il vint de sa contree et comant i sort la mellee , por que Turnus li mut la guerre et com il tint de lui sa terre .
Tant li a dit et tant conté , qu'il antrerent an la cité ; petite estoit molt et desclose , ancor idonc iert po de chose ; mais puis sist Rome iluec androit , qui tot lo mont ot an destroit : de tot lo siegle fu raïne , tote terre li fu acline .
La nuit jurent an la cité .
L'andemain sont matin levé ; li rois fist son fil demander , armes li a fait aporter ; iluec fu adobez Pallas , l'espee li çaint Eneas ; puis a li rois mandé sa gent , et il vindrent hastivement .
Al tierz jor furent asenblé , a vint mile furent esmé ; cent nes fist eschiper li rois , viande i mist a treze mois .
Eneas a le congié pris , o grant gent s'est ariere mis , comença s'an a repairier , de demorer plus n'est mestier .
Turnus ot la novele oïe ; l'endemain sot par une espie que issuz s'en est Eneas , a Montauban n'estoit il pas .
Il fu molt liez quant il l'oï , mais il ne sot noiant de fi quel part il an estoit alez .
Ses conestables a mandez et comanda hastivement que al chastel meignent sa gent ; il a ses grelles fait soner , et l'oz comance a errer .
Al chastel vindrent , si l'asistrent , en grant freor çaus dedanz mistrent ; il corurent lor armes prendre , apresterent soi de deffandre et monterent es aleors et es bretesches et es tors ; lo pont ont trait , lor porte close , molt bien aparoillent lor chose , et nequeden molt se cremoient por la grant gent que il veoient ; dotent qu'il ne puisse tenir , ne il ne sevent ou foïr , ne avoc aus n'ont lor seignor ; n'est mervoille s'il ont paor .
Turnus s'an est de l'ost partiz , cent chevaliers an a choisiz , al chastel vient a grant desroi , que comencier velt le tornoi .
Liez fust se il lo peüst faire , mais il n'en pot un tot sol traire .
Quant vit que il n'en feront plus , vint foiz ala antor et plus por esgarder , por agaitier par ou an porra domagier .
Dolanz et angoissos estoit que forstraire nes an pooit ; il ne lo tenoit mie a geu qu'il n'i trove nul foible leu ou il lor poisse asalt faire .
Il comancent vers lui a traire et il se traist auques an sus ; vespre ert , n'i volt donc faire plus , a l'ost s'an prist a repairier .
Quant lor nes vit jus el gravier , poignant s'en torne cele part , et dist as suens : " Ja li coart , qui del chastel n'osent issir , ne nos porront par mer foïr ; or voil que lor ardons lor nes , se nos seront an fin remés , car il ne ont autre fiance , ne d'aus garir autre esperance , fors tant , s'il poënt eschaper , qu'il se metront tuit an la mer .
Se nos enuit bien nes gaiton , ja lo matin nes troveron , mais s'il nos eschapent issi , donc somes nos an fin honi .
" Atant fist le feu aporter et les nes totes alumer ; ardent funains et mars et tres ; en po d'ore destruist les nes .
Quant Turnus s'est des nes vengiez , enprés a cels aparoilliez qui a la porte gaiteront et qui l'issue deffandront , et tot antor mist ses gardens , qui gaiteront la nuit toz tens , que ne s'en fuient a larron cil del chastel et del donjon .
Par tote l'ost feus alumerent et grant jafur i demenerent , sonent tabor , noise font grant ; li vins i ert a espandant , tant an boivent que tuit se tüent , lez les feus gisent , ne remüent ; vers mie nuit tuit s'aclasserent , et cil qui sus el chastel erent , se gaitent bien , ne dorment pas .
A la porte ot mis Eneas un chevalier qui la gardast , n'an avoit nul cui plus prisast .
Nisus ot nom , se fu molt proz , la cure ot del chastel de toz .
Cil avoit un suen compaignon , Eurialus avoit a non ; amoient soi de tele amor qu'il ne pooient de greignor : unques plus voire amor ne fu que d'aus , tant com il ont vescu ; l'uns ne savoit sanz l'autre rien , ne ne avoit joie ne bien .
A la porte la nuit veilloient cil compaignon qui la gardoient .
Nisus ot lo jafur oï , les sauz , la noise et lo cri qu'il ont la nuit an l'ost mené , vit que tuit erent aclassé , porpansa soi d'une mervoille , a son compaignon la consoille .
" La fors an l'ost sont andormi , ivre sont tuit et estordi , tant ont beü , tuit sont tüé , et li feu sont tuit alumé ; qui or les voldroit domagier , molt i porroit ja esploitier , uns sols hom mil en ocirroit , ja nus ne s'an retorneroit .
[ Aler i voil forfaire en l'ost , ge revanrai a toi molt tost .
" ] Eurialus ot et antent qu'il velt faire tel hardement , molt par s'en fist liez et joios , d'aler o lui fu coveitos , et dist : " Ge n'i remaindrai pas , an cest afaire sols n'iras .
Comant remandrai ge sanz toi , ne tu comant irras sanz moi ?
Dunc n'ies tu gié et ge sui tu ?
Ge quit tu as lo sens perdu ; [ une ame somes et un cors ; l'une moitié ira la fors ; ] com puet l'un sanz l'autre remaindre ?
Des or me puis ge de toi plaindre , tu me boises , ne me tiens mie amor ne droite compaignie , ne tu n'iras an l'ost sanz moi , ne ge ne remandrai sanz toi .
" Nisus respont al damoisel : " Pas ne m'en poise , ainz m'en est bel , se tu i vels aler o moi , molt par m'est bon et ge l'otroi , et se poüns rien esploitier et de noz enemis vangier , se porrons bien avant aler , Eneas faire retorner ; bien sai la voie a Palantee , n'i a mes sol une jornee ; quant nos solons an bois aler , bien pres d'iluec poüns passer , nos l'an amanrons ainz tierz jor .
Çaianz an sont an grant freor et n'i trovent cui anvoier por promesse ne por loier .
Se cest besoing poüns fornir et de la puissons revertir et faire lou si com ge pans , an parlera de nos toz tans .
" Atant laisserent lo parler , covoitos erent de l'aler , ensenble vindrent al donjon .
Ascanïus et li baron ne dorment pas , cele nuit voillent , et molt estroitement consoillent ; an esfroi sont et en error de ce que il n'ont lor seignor ne se sevent vif consoillier , qu'il ni trovent cui envoier : n'i a qui ost aler por lui .
Atant i vindrent cil andui qui anpristrent le hardement .
Nisus parla premieremant .
" Seignor " , fait il , " escoltez moi ; çaianz n'a point de nostre roi , si nos a ja Turnus asis , la fors nos a lo siege mis ; s'il nos poënt prendre o vertu , tuit i serons ars et pendu .
Se Eneas fust o nos ci , quel seüssent nostre enemi , nos an fusiens molt plus doté , et si sai bien de verité que molt nos porrion deffandre , se avions a cui antandre , qui fust sor nos , que cremisson ; qu'il comandast nos feïsson ; ja ne verroiz si grant conpaigne , se ele n'a son chevetaigne , ne soit molt tost esparpaillie , desconfite , tote plaissiee .
Se Eneas fust ci o nos , nos an fusson plus corajos , del tot antandisiens a lui , si an fusson plus fort , ce cui .
Se vos le nos volez loër , nos an volons por lui aler , asez vos porroiz tant tenir que nos le vos façons venir .
Se nos poüns , ce ert molt tost ; nos irons bien parmi cel ost , li gardant sont tuit andormi , n'i ot l'an mes noise ne cri : ivre sont tuit et angroté , antor les feus sont aclassé .
Se nos poüns l'ost trespasser , bien savrons puis avant aler ; jusqu'al tier jor nos peneron que Eneas vos amanron .
" Ascanïus ot la novele , qui a mervoille li fu bele ; cent foiz l'en anclina et cent , mercia les molt dolcement de ce que il voloient faire .
Dist lor : " Se mes pere repere , cest servise vos randra bien , ja contre vos n'avra mes rien ; se cest besoing poëz fornir et ge viegne a terre tenir , nos en esterons partot troi , ja n'en seroiz peor de moi .
" Cil ne se sont plus atardié , des barons ont pris lo congié ; Ascanïus les convoia jusqu'a la porte , ses baisa ; a grant poine de lui partirent , onc puis icele ore nes virent .
Jus del chastel s'an devalerent , celeement an l'ost antrerent ; les premerains qu'il ont trovez , ont detranchiez et decolez ; plus de trois cenz en ont ocis , car an dormant les ont sorpris ; des espees fierent et botent et li navré les ames rotent ; molt i fierent , grant chaple font tote la voie que il vont .
Tant ont alé li compaignon que il vindrent al paveillon ou Rannes jut , qui molt ert sages : d'oisiaus savoit toz les langages et molt savoit bien deviner et giter sorz et enchanter ; soz ciel n'avoit meillor divin .
Mais la nuit ot tant beü vin , que tot son sens en ot troblé et son savoir ot oblïé ; cil qui des altres devinot de soi meïsmes rien ne sot que sa mort li fust si prochaine , mais bien avoit dit la semaine que ce savoit il bien sanz faille qu'il ne morroit pas an bataille .
Et ne fist il , il a voir dit , car il n'i fu , n'il ne la vit ; ne sai coment il i morust , car ainz que la bataille fust , li fist Nisus lo chief voler : ce ne sot il pro deviner .
Avant ala Eurialus , en un tré vint ou Mesapus gisoit dormant antre sa gent ; aprés corut Nisus , sel prent , a soi lo tret , se li consoille , soëf li a dit an l'oroille , qu'il n'ert mes leus de demorer : il comançot a ajorner ; ainçois que nus de l'ost les voie , dit que se metent a la voie .
Cil ne s'en volt pas retorner , pres del feu vit un hialme cler , dit que sanz cel n'en tornera ; il l'a saisi , si l'en porta et puis l'a en son chief lacié .
Il ne se sont plus atardié , il soscremoient l'ajorner , si comencierent a errer .
De Laurente venoit uns cuens vers l'ost , qui avoit nom Volcens , et chevalchoit a l'anjornee ; idonc ert la lune levee .
Il amenoit o lui grant gent et chevaliers bien plus de cent ; cels qui s'an vont de loin chosi par le hiaulme qui resplandi , contre la lune flanboia .
Volcens les vit , molt s'esmaia .
" Di va " , fait il , " qui estes vos ?
Estez , se parlerez a nos , de voz novelles voil oïr , car devers l'ost vos voi venir .
Com se contienent notre genz , tienent se cil ancor dedanz ?
Dites nos en la verité .
" Cil ne se sont pas aresté , ainz comancierent a foïr , quant les virent vers als venir ; donc se mistrent an mescreance et an esfroi et an dotance : car s'il parlassent fierement et tot aseüreement , et se fussent aperceüz , il ne fussent ja mescreüz qu'il ne fussent de çals de l'ost ; mais il s'an foïrent trop tost ; par tant s'en est aperceüz Volcens , si les a porseüz .
Nisus fu molt isniaus de pié , molt tost lor fu tant esloignié , s'il n'atendist sa compaignie , ja n'aüssent de lui baillie .
Eurialus s'en vet soantre , en une espoisse broçaille antre , cil l'avironerent antor , n'est mervoille s'il ot paor ; ne li menbra de l'hialme oster ; cil lo veoient luire cler , ne lor poeit tant esloignier qu'il nel veïssent flanboier .
En un espés boison s'est mis , ne pot avant , iluec l'ont pris .
Nisus lor ert tant esloinniez ja ne fust mes par als bailliez ; de son compaignon li menbra , arestut soi , si esgarda ; il ne l'ooit ne il nel vit , ne fu dolanz pas un petit , molt ot grant duel , forment sospire , des poinz se fiert , ses chevols tire .
" He las , chaitis , quel la ferai de mon ami que perdu ai ?
Porté li ai molt male foi quant il est pris ne morz sanz moi ; come coarz lo deguerpi , trop criens la mort , si m'en foï , mais ge quidai qu'il me seguist , ge ne vi pas com il lo fist ; ge deüsse tres bien remeindre ; ne feïsse pas trop a plaindre se fusse morz et il fust vis .
Eüriale , dolz amis , por vostre amor perdrai la vie , soantre vos ne vivrai mie .
Tant mar i fu vostre jovante : an vos avoie mis m'antante , perdu vos ai an molt po d'ore .
Or m'est avis que trop demore que la moie ame n'est jostee o la vostre qu'est esgaree ; ele i sera hastivement ; mais ge quit bien veraiement , n'est ancor pas morz mes amis ; ge sent mon cuer , il est toz vis ; se il sentist dolor mortel , mes cuers lo sentist altretel ; bien puet estre que il l'ont pris , mais il ne l'ont noiant ocis , unc ne firent tel crüelté que par mal l'aient adesé .
Qui tocheroit tel criature ?
Ahi , chaitis , quele aventure que eschapai d'entre lor mains , se il ot mal que ge sui sains !
Retornerai la ou ge fui , iluec ou ge parti de lui ; se ge nel truis , po pris ma vie ; se il n'est autres qui m'ocie , sai ge bien que ge m'ocirrai , soantre lui petit vivrai .
" Il a laissié lo dementer , si comança a retorner , ariere vient tote la voie des qu'en une clere sapoie .
Arestut soi , si a oï la noise de çals et lo cri , qui avoient lo donzel pris , se l'avoient a raison mis ; il ne voloit de rien respondre .
Nisus s'ala pres d'aus respondre ; antr'aus vit pris son compaignon , nes osa pas metre a raison , ainçois se trest a une part , el mileu d'aus lança un dart : por aus departir lo feisoit , savoir se il lor estordroit .
Un chevalier an a feru , enmi lo piz tot nu et nu , mort le crevante jus a terre .
Cil comencierent a enquerre de quel part ert li cols venuz ; cil ne fu pas aperceüz .
Quant il les vit aseürer , un altre dart lor let voler , un altre an a el cors feru , entr'als chiet morz sor son escu .
Volcens vit ses homes morir , ne sot dunt ce li pot venir , molt fu iriez , lo danzel prist par maltalant et se li dist : " Qui que m'ait mes homes ocis , ja'n iert de vos vangemenz pris , vos lo comparroiz ja molt chier , sor vos m'en voldrai ja vengier ; gel vos vandrai , qui que l'ait fait .
" Molt fu iriez , s'espee trait , halça le cop por lui ferir ; donc ne se pot Nisus tenir , mais a la mort s'abandona , sailli avant , se li cria .
" Di va " , fait il , " ne lo tochiez , mais moi prenez , si vos vanchiez .
Cil n'a ne po ne grant forfet , mais ge sols ai tot le mal fet , toz sols espenoïr le doi ; laissiez l'aler , si prenez moi .
Molt a dur cuer quel tochera , quil velt ocire onques n'ama ; unques de bone amor n'ot cure qui tochera tel criature ; ge metrai mon chief por lo sien ; se muir por lui , molt par m'iert buen .
" Volcens n'ot soin de quant qu'il dit , molt l'en tochot al cuer petit , al damoisel trencha lo chief .
Nisus lo vit , molt li fu grief , un espié vit gesir a terre , il l'a saisi , sel va requerre , grant cop li dona an l'escu , que del col li a abatu , et perça li l'un des costez ; mais ne fu pas a mort navrez ; et puis a trait le branc d'acier por son ami qu'il volt vanchier ; dis an a morz an molt po d'ore .
De totes parz li corent sore , il l'ont anclos , antr'als l'ont pris , tant i fierent qu'il l'ont ocis .
O son compaignon l'ajosterent , les chiés ont pris , ses an porterent , [ et lor seignor an ont porté en une biere , un po navré ; ] il se remistrent al chemin , an l'ost vindrent bien par matin .
Trovent la gent , qui grant duel font , plorent por çaus qui ocis sont ; ne savoient quis avoit morz , quant Volcens vint o son esforz , qui lor a dit et reconté com il avoient çals trové qui avoient toz çals ocis ; dïent qu'il an ont les chiés pris , mostrez les ont par les chevaus .
Et Mesapus , qui ert antr'aus , a son hiaume reconeü , que il cuidot avoir perdu , qu'Eurialus an ot porté , mais molt l'avoit chier comperé .
Auques se sont an l'ost haitié , quant sevent que il sont vengié , et dïent tuit comunalment quel vengeront molt asprement ; cil del chastel lo comparront , se il poënt et ese an ont .
Turnus a fait les testes prendre , devant la porte les fet pandre , sa gent comanda a armer , puis a ses grelles fet soner .
Toz an resona li païs , dïent , ja ert li chastiaus pris , set mil ansoignes i ventellent , a tornoier fors les apellent et molt forment les contralïent , mais n'en istront por rien qu'il dïent .
Il montent sus es aleors et es bretesches et es tors , mais molt s'esmaient , quant il voient les testes qui defors pendoient ; sorent que mort sont li mesage qui aloient an tapinage , por faire venir lor seignor .
Bien les conurent li plusor et de lor mort forment s'esmaient , ne quident pas que secors aient , que Eneas a tans i viegne ne que li chastiaus tant se tiegne que il puissent secors avoir , nis des lo main desi qu'al soir .
Mesencïus o sa mesniee , qui molt fu bien aparoilliee , les asailli de devers destre et Mesapus devers senestre ; Turnus et la soe gent vont devant la porte al chief del pont ; de totes parz les avironent , a l'asaillir mil grelles sonent , qui cuer donent as plus coarz ; vollent pilet , carriaus et darz , vollent saietes barbelees et javeloz et granz plomees come pluie sus el chastel ; n'an puet garir uns a crenel , n'il n'i osent l'oil descovrir , cil qui traient les font tapir , et li autre qui sont armé poignent amont sus al fossé .
Ne se vollent pas trop haster ne lor armes en vain gaster , ne a faillance traire an loing , desi qu'il viegne al besoing ; mais des qu'il virent lo mestier et cil les vindrent aprismier et se pristrent ansanble al pel , qu'il quiderent n'i eüst el mais que sanpres fussent tuit pris , idonc se sont a bandon mis .
Cil sont desus et cil sont bas , de maintenant fierent el tas et botent les par les lancieres , brisent escuz , percent ventrieres , les chars lor lessent jus aler , trois mil an i ont fait ruser , qui el fossé chieent al fonz ; iluec les ocïent a monz ; ne puet estre , qui iluec chiet , que a grant poine s'an reliet .
Teus trois asalz lor font lo jor , toz tens an ont lo noaillor .
Quant Turnus voit que rien ne valt , ne nes pot prendre par asalt , et si lor an a ja fet trois , lancier lor fet lo feu Griois ; de cel n'estordront il noiant ; ce quida il veraiement qu'il n'estordront de cel peril .
Mais il furent garni d'esil , o ce l'estoignent igniaument ; autre secors n'i valt noiant , ne nule rien ne lestoindroit , se esil non ; an l'eve ardroit .
O ce ne repot il rien faire , il fet sa gent an sus retraire .
Molt fu dolanz an son corage , des siens i ot molt grant domage , [ plus de trois mil en i ot mort ; c'est a bon droit , car il ont tort ; ] et bien en ont mort cil dedanz a trois asauz plus de dous cenz .
Devant soi voit ses enemis , qu'il quida senpres avoir pris ; il ne lor puet gaire forfaire , tant ne lor set lancier ne traire .
Tot anviron vet agaitant et lo chastel tot porvoiant , la ou plus foible lo verroit .
Tot ansement Turnus feisoit come li lous qui est a plain et vient a la faude al vilain : environ vait molt famoillos , les berbiz voit dont est gelos , les aigniaus ot dedenz beller , garde par ou porroit antrer .
Pres voit de devant soi la proie , si que n'i a mie troi doie ; n'en puet goster , ses denz cepelle , et li vilains ses chiens apelle , desi qu'el bois lo vont menant , d'ores an autre peliçant ; tant i revient et vet sovant , la pel i let , quant bien se prent .
Tot ansement Turnus feisoit ; ses enemis devant soi voit , si ne lor puet noiant forfere ; il font a lui lancier et traire ; s'en pais ne laisse lo chastel , il i laira bien tost la pel .
Fors del chastel , au pié del pont , ot un petit moncel reont ; une bretesche i ot fremee por deffanse devers l'entree .
Dedanz avoit set chevaliers et dis serjanz et cinc archiers : cil deffandent devers lo pont et lo greignor domage font .
Çals asailli Turnus de bot , s'antante i a torné de tot , lo mielz de l'ost i fist venir .
La bretesche fist asaillir , et cil dedenz fort se deffandent et merveillos estor lor randent .
Ja par asaut ne fussent pris , mais de desoz ont lo feu mis , ardent lo pont et la closture ; tote desjoint la laceüre , l'une mitiez bruïst et art , tuit se traistrent a une part ; faillent li post , chïent les es , la ou cil sont pendi li fes , ariere chiet tot an un mont , tuit cil dedanz cravanté sont .
N'en pot estordre de toz eus , que tuit ne soient mort , fors deus , Licuz fu l'uns , l'autre Elenor ; jadis fu escuiers Hector .
Il saillent sus , Licuz s'en vet , et Elenor s'espee tret , dis an a morz et detranchiez ; Turnus l'ocist , quis a venchiez , et li autres , qui s'en fuioit , vers lo chastel s'en vet tot droit .
Nel porent pas coillir si tost , quant uns archiers lo vit de l'ost ; amont lez lo paliz s'estet ; cil avisa , a lui si tret , si l'a feru parmi le cors qu'il l'a cosu al pel defors ; altresi traient plus de cent , iluec l'ocïent ou il pent , dont se resont molt esbaudi .
Ja quatre foiz l'ont asailli ; molt an i muert a cel asalt de cels dedenz ; petit s'en falt que cil defors n'i sont antré , ne fust que cuer lor a doné Ascanïus , qui s'escria et qui forment les rehaita , dont i fierent de maintenant .
De çaus defors ont ocis tant , [ qui estoient pres d'antrer anz , que li fossé en sont sanglanz , ] que on n'i pooit arester ; les morz font aval reoller laüs al fonz , qui toz ert plains .
Turnus an ot dis mille moins , ainçois que fust tierce passee , qu'il n'ot geui a l'ajornee ; de l'autre part an ont asez de çals dedanz morz et navrez .
Un suen serorge avoit Turnus , molt pro , qui ot nom Remullus ; riches om ert de halt parage et molt avoit grant vasalage .
Les Troïens forment coitot , de parolle les laidanjot .
" Di va " , fait il , " car vos randez , malvese gent , si me creez , repentez vos , crïez merci , fuiant vos an tornez de ci .
Se vos volez merci crïer , nos le vos ferons pardoner ; ou ouil ou un poing i perdra chascuns de vos , puis s'an ira .
Se vos nel volez faire issi que vos randoiz , si com ge di , [ ja seroiz tuit par force pris et seroiz tuit ainz nuit ocis ; ] nel torneroiz noiant a geu .
Cuidiez vos que ce soient Greu , vers cui vos peüstes deffandre dis anz , qu'il ne vos porent prendre ?
Çafors n'est pas Diomedés , Protheselaus ne Ulixés , ainz est Turnus , qui vos prendra , ja demein jor ne passera .
" Parler l'oï Ascanïus , qui el donjon estoit laissus ; parmi une fenestre a trait a lui , qui de desoz s'estait ; par desoz l'orle de l'escu anz an la gole l'a feru , que par desriere li eissi la saiete , qui l'abati .
Mort chaï jus de son cheval , ne lor dist puis ne bien ne mal .
Li Troïen s'an ejoïrent par lo chastel , qui ce cop virent , et cil defors les aprochierent , de loin lancent et a plain fierent .
Al pont fu li anchalz molt granz , mais del lignage as jaianz ot dous freres el donjon sus ; li ainznez ot nom Pandarus et li plus jones Bicias .
Molt par s'i fiot Eneas , et sor aus dous ot mis partie de la cure et de la mestrie .
Il descendierent del donjon plus fierement que nus lion , vindrent aval , la porte ovrirent , tote la presse departirent .
Pandarus fu de devers destre et Bicias fu a senestre .
Iluec lor deffandent l'entree ; molt chieremant l'ont comparee .
Cil qui virent la porte ovrir , les autres voltrent davencir , sanpres cuidierent antrer anz ; cil dui les ociënt a cenz , et merveillos domage i font .
Tant an gist mort desor le pont que n'i püent li vif passer ; cil les font toz ariere ester .
Turnus ert de l'autre partie , qui a cele novelle oïe , que la porte lor ert overte et de sa gent i a grant perte , car dous jaianz a la dedanz quis ocïent iluec a cenz .
Molt tost i est Turnus alez , mil chevaliers i a menez et vint al pont o son esforz .
Il passe par an som les morz , dus qu'a la porte sont venu ; li dui frere orent grant vertu , qui l'antree formant deffandent et merveillos estor lor randent .
Cil del chastel cele part corent , vienent as freres , ses secorent ; molt lor randierent grant estor , molt an i muert a grant dolor , [ escrïent soi , ruser les font bien loing ariere oltre le pont , ] nes ont mie loing parseü , a la porte sont revertu .
Turnus a ralïé sa gent et rasalt les plus aspremant , par vive force an antra anz et de sa gent plus de dous cenz , de çals defors grant torbe i antre ; la porte clostrent cil soantre , li dui frere , desriés as dos ; de çols dedanz iront forclos .
Or est Turnus molt entrepris , anclos avoc ses enemis , mestier li est molt grant d'aïe : de çaus defors ne l'avra mie ; [ dedenz les a molt estormiz , forment les i a envaïz , ] tenu lor a bataille fort .
As premerains cols i fu mort andui li frere aneslopas , et Pandarus et Bicias .
Li Troïen s'en esmaierent ; cil s'escrïent , forment i fierent , tot ariere les vont menant , pasevent les , sis vont fuiant .
Ilionés i est venuz , qui del donjon ert descenduz ; as Troïens a escrïé : " Que fetes vos , coart prové , seroiz vos donc si plenement conquis ne mort par tant de gent ?
Que fetes vos ?
Tornez ariere , nes esparnez ; chascuns i fiere .
" Il a " Troie " crïé , s'enseigne , cel d'aus n'i a qui puis s'i foigne que n'i fiere demenois tant , qu'il vont ariere reculant ; dont fust Turnus morz a estros , ja par sa gent ne fust rescos , quant uns des Troïens corut la porte ovrir et si rasçut çaus qui orent esté forclos .
Turnus li vint desriere al dos ; la ou il tenoit lo flael , tel li dona el haterel qu'il chaï morz ; Turnus s'an vet , mais de sa gent lo plus i let ; a grant poine s'en est estors , molt en est liez , quant il fu fors .
Donc comança a avesprer ; sa gent a fait ariere aler , as herberges s'an retorna et ses gaites aparoilla , qui devoient la nuit veillier , et prie lor de mialz gaitier qu'il n'orent fait la nuit devant .
An l'ost firent noise molt grant , et molt resonent el chastel corz et boisines et frestel , et l'andemain bien par matin ne reprist onques Turnus fin : [ desi que al chastel revint , molt grant piece l'estor lor tint ; ] a molt grant poine se tenoient cil qui lo chastel deffandoient ; li plus d'aus sont navré a mort .
Il ont gardé aval al port et voient ariver les nes et metre jus sigles et tres ; sorent que Eneas venoit , qui au chastel les secorroit .
Molt furent lié , si s'escrïerent , molt firent mal , trop se hasterent , car s'il peüssent ariver an pes , issir et aus armer et peüssent celeement , venir an l'ost covertement , qu'il lor fussent destriers as dos , ses eüssent antr'aus anclos , se fussent cil an fin veincu ; mais ce lor a formant neü que cil del chastel s'scrïerent et cil de l'ost se regarderent .
Voient les nes pres del rivaige , qui a terre vienent o naige : se il n'i sunt a l'ariver , il i porront ja meschever .
Turnus les voit , lo chastel lait , que assaut puis ne lor a fait , o tot sa gent point vers les neis ; nen i a nul an l'ost remeis qui nen aut la grant aleüre .
Ja i avra desconfiture , ja i avra targes perciees et trois mil hantes peceiees ; antr'aus nen a mur ne fossé , ja i avra mil foiz josté .
Turnus i est venuz primiers , ocis i a trois chevaliers o la lance , un d'aus o l'espee .
Cil a comencié la meslee ; tuit cil de l'ost i sunt venu , et cil furent des neis eissu , si comencent a torneier joste la mer , par le gravier .
Molt sereit fort tot a nomer et les jostes a aconter , les proësces que chascuns fist , qui i fu morz et qui l'ocist , mes molt en i muert a mervoille , la mers en est tote vermoille .
Par la bataille Eneas vet , molt grant destrucion i fet , s'espee i a bien essaiee , cele que Vulcanz ot forgiee ; qui une foiz an fust feruz , se bien en est aconseüz , ja n'i estuet recovrer puis .
Le jor i fist de sanc trois muis , n'i a celui qui ses cols voie ne li face volantiers voie .
Molt se contient bien Eneas et molt i refiert bien Pallas ; unques nus om de son aaige n'ot greignor lous de vaselaige , ne ne fu nus de sa valor .
Merveilles fist iloc le jor , n'ancontre nul qui ne se plaigne ne qui an la sele remaigne ; bien fiert de lance et mialz d'espee , bien a la voie delivree .
Il a regardé contremont , vit Troïens qui fuiant vont ; Turnus les fiert derriers as dos , qui ne lor let avoir repos , a nou se metent a la mer ; il en i fist trente floter , cil i feroit sor aus a tas .
Celle part est alez Paulas , as Troïens cria de loingn : " Molt estes bon au grant besoingn ; qui vos maine en autre terre , grant chose puet par vos conquerre ; ne ferïez pas cohardie ne malveistié por perdre vie ; porquant mil en i fuient ja por un tot sol de cels de la .
Que querez vos a celle mer ?
Revolez vos a Troie aler ?
Vos n'i passeroiz pas si tost .
Mes retornez arriere an l'ost .
Se vos antrez an celle mer , ne vos i poëz preu fïer , n'i avroiz point de forteresce .
Mes ci mostrez vostre proësce .
Cant vos volez en mer najer , si vos venez einceis vengier ; si ne morroiz pas a tel hunte .
Ne sai que doit ne que ce munte que une mort eschiveroiz et an peior vos anbattoiz .
Enmez vos mialz a saoler les granz peissons de celle mer de voz charoignes , de voz cors , que pestre les hoisiaus çahors ?
Estez iluec , n'alez avant , l'an ne conquiert preu en fuiant ; vostre rescosse nen est proz , cant uns sols om vos chace toz ; s'il retornot vers moi , ce cuit , ne fuiroie plain pié por lui , et tenez moi a recreant , se ge ne li vois au devant .
" Turnus l'oï , sa resne tint , retorna soi , contre lui vint , demanda lui qui il estoit , qui contre lui s'anhatissoit .
Pallas li a dit qui il est , et qu'il le trovera tot prest de bataille , s'il la viaut faire : a l'un d'aus iert a grant contraire .
Andui furent el plain gravier ; l'un point vers l'autre lo destrier ; Pallas lo fiert parmi l'escu , que tot li a frait et fendu , et lo halberc li desmailla ; pres del costé li fers passa , li cous s'an escola defors , qu'il nel navra noiant el cors .
Grant cop li redona Turnus ; il chaïrent anbedui jus .
Turnus s'en lieve eneslopas , tantost refu an piez Pallas ; il ont andui les lances fretes , se vont avant espees tretes .
Grant cous se sont antreferu , hastelles font de lor escu ; Pallas lo fiert an l'elme amont , treze des pierres qui i sont et un cartier o tot l'esmal li abatié jus contreval , si qu'il en chancela trestoz ; par po qu'il ne cheï desoz .
Turnus a le grant cop sentu , bien set que cil a grant vertu ; s'une altre foiz i puet giter , n'i estovra mes recovrer .
Il s'est coverz , hurter lo vet ; tant roidemant Pallas s'estet ne remua por lui ploin pié ; dessoté l'a et agaitié , desoz l'escu li a botee parmi le cors tote l'espee .
Pallas chaï , qui navrez fu , giete l'espee , let l'escu , eschaucirra et sanglotit , l'ame del cors li departit : Morz est , ne li puet mes chaloir qui que puisse la femme avoir , ou l'ait Turnus ou Eneas .
Comparee l'a chier Pallas ; unc ne fu puis ne ainz cel jor an bataille ne en estor ; donc i est il trop tost venuz , mais molt s'i est ainz chier vanduz : ocis an a premieremant de çaus de l'ost bien plus de cent .
Turnus lo vit mort devant soi , un anel choisist en son doi que Eneas li ot doné ; molt i ot bon ancestané un lioncel fet d'un jagonce ; bien i avoit d'or plus d'une once .
Il s'abeissa , del doi li tret , el son lo met .
Por fol le fet : puis fu tels jor , se il saüst , que ja bailliez par lui ne fust , se il s'en peüst repentir , car por l'anel l'estut morir .
Turnus s'estut devant lo mort .
An une nef qui ert au port ot un archier qui l'esgarda ; il trait a lui , se li perça quatre des mailles de la broine , un po lo navra soz la longe .
Turnus se sent un po feru , garde dont ce li est venu et vit celui qui l'arc tenoit .
Grant pas an va vers la nef droit , el destre bort trova lo pont par ou il est montez amont : celui trova qui se tapist desoz au fonz ; lo chief an prist .
Demantres est l'ancre rompue par coi la nes s'estoit tenue ; devers la terre vint li vanz , a la mer bota la nef anz .
Quant Turnus ot ocis l'archier , a sa gent quida repairier , mais il an ot molt grant essoigne ; la nes s'an vet , qui l'en esloigne , an haute mer l'an porte l'onde , asez plus tost que nule aronde .
Il ne governe , ne ne nage , car tel duel a , par po n'anrage ; sa gent voit a terre morir et si n'i pot a tens venir .
Quant voit qu'il ne pot retorner , si se comance a demanter .
" Ha las " , fait il , " quel la feras ?
Ja mes joie ne pes n'avras ; l'an dira ce que ge m'en fui .
Chaitis , dolanz , com mar i mui , quant ge an ceste nef entrai !
Li deu me heent , bien lo sai , combatent soi por Troïens , il les maintienent de lonc tens , il lor aquiteront la terre .
Folie fis quant lor mui guerre ; por aus se combatent li vent , qui m'ont ravi soldeement , de la terre m'ont esloignié , n'an avrai mais sol un plain pié , ne ne m'i laira pas morir .
Ge n'i quit ja mes revertir ; an la mer sui une veüe ; tote la terre ai deperdue .
Ge voil an ceste mer saillir ou de m'espee el cors ferir ; l'un de ces dous m'estuet il faire , car noianz est mes del repaire ; quant ne vanrai ja mes a rive , ne sai comfaitement ge vive .
Mais nequeden bien porroit estre que , se cist venz desor senestre voloit un petitet venter , ge porroie bien retorner .
Anuit vendroie ancore a tens a desconfire Troïens , ancor an ocirroie ainz nuit o m'espee quarante et huit .
" Turnus se dementot forment , n'i vendra pas hastivement , ainçois verra tier jor passé .
Il ariva soz la cité dont Daumus ses pere ert sire .
Il ot grant duel et molt grant ire ; devant tierz jor n'avront mes mie la soe gent de lui aïe ; facent lo miez que il porront , car ja ainçois nel reverront .
La ou Turnus ot mort Pallas , i sorvint senpres Eneas , molt ot grant duel en son corage .
" Amis " , fait il , " ce est domage , que vos estes por moi ocis .
Amenai vos d'autre païs , nostre amor a petit duré , malvés garanz vos ai esté .
Vangerai vos , se faire el puis , morz est Turnus , se or lo truis .
" Eneas part d'iluec atant , par lo chanp vet Turnus querant , nel trove pas , car il n'i ert , n'ancontre nul qui nel compert .
Mesencïus de l'autre part des Troïens refet essart .
Eneas point ancontre lui , bien s'antrefierent anbedui .
Mecencïus bien lo requiert , desor l'escu grant cop lo fiert , mais la lance s'en escola ; il n'i parut n'il ne perça , ne mut de la selle Eneas .
La soe lance porta bas , parmi la cuisse l'a feru , que del cheval l'a abatu .
A la rescosse sa gent corent , il an i ot cent quel secorent ; sor son escu l'an ont porté droit al Toivre , si l'ont lavé , car la plaie forment seignot .
Lausus , ses fiz , molt grant duel ot , quant vit son pere abatre a terre .
Le Troïen ala requerre ; s'il ne se puet de lui deffandre , son pere li quide chier vandre , qu'il vit navré et abatu .
Il a devant soi mis l'escu , l'uns vers l'autre point lo cheval , si s'antrefierent li vasal .
Lausus lo fiert an l'escu halt , desor la bocle .
Ce qui chalt ?
Unques la lance n'i antra , il nel fandi n'il nel perça .
Eneas ravoit lui feru o grant vigor desor l'escu , qu'il li a frait et peçoié , l'auberc rompu et desmaillié .
Lez le costé desoz l'aiselle li a conduite l'alemelle , il ne lo tocha giens el cors , mais de la selle l'a mis fors ; par som la coe del destrier lo trebucha jus el gravier .
Lausus ne jut gaires a terre , l'espee trait , sel vait requerre .
Il est a pié , cil a cheval , n'est mie parti par egal ; Lausus a lo cheval feru que jusqu'es dans l'a porfendu ; et lo seignor et lo destrier fist an un mont jus trebuchier .
Eneas est sailliz an piez ; maltalant ot , molt fu iriez , sus el hiaume tel li dona , desi es danz li brans cola ; estort son cop , mort l'abati .
Vet al destrier , si l'a saisi ( cel dont estoit chaoiz Lausus ) , de ploine terre sailli sus et vait avant bataille querre ; celui lait mort gisant a terre qui son pere cuida vangier , mais il lo compara molt chier .
Lausus gist morz el champ adanz , anviron lui vienent ses genz , qui molt menoient grant tristor et molt grant cri et molt grant plor , et dïent tuit que mar i fu , formant lor est mesavenu .
Porté l'en ont al Toivre droit , la ou ses pere se gisoit , qui navrez ert molt durement et demandot de lui sovant ; donc devoit por lui anvoier , car a mervoille l'avoit chier , et molt an ert an grant esfroi et an pansé plus que de soi .
Oï lo duel que demenoient cil qui lo mort an aportoient ; an li a dit que morz estoit Lausus , dont tant se dementoit , que Eneas l'avoit ocis : de bataille s'ert vers lui pris , por ce que vangier lo voloit , mais malement l'an ert chaoit .
Quant ot que ses fiz estoit morz , il ert asez de po d'esforz , car molt estoit griement navrez ; a un arbre s'est adosez ; molt ot grant duel , onc n'ot graignor ; ne li menbra de sa dolor , de sa plaie ne de son mal ; il demanda son bon cheval , il ert armez , ne tarda plus , metre se fist es arçons sus et dist : " Se or truis l'aventiz , ja an sera vangiez mes fiz , et li grant cop qu'il me dona , li uns de nos le comparra ; se a la joste an puis venir , ou moi ou lui estuet morir .
" Mecencïus sist el cheval et point par lo gravier aval ; an la bataille vient tot droit .
La ou le greignor chaple voit , iluec a Eneas veü ; un chevalier a abatu ; devant lui vint molt prestement , aparlé l'a molt fierement .
" A moi " , fait il , " t'estuet joster , ces autres lai trestoz ester , mon fil m'as mort et moi navré , ja estera chier comparé , ja en serons vengié andui .
" A tant s'est eslessiez vers lui , de l'un pié a point le destrier , car ne se pot de l'autre aidier ; li chevaus cort a l'esperon , n'ala avant se molt po non , petit cop fiert desor l'escu , car de sa force ot molt perdu et molt estoit afebloiez de la cuisse dunt ert plaiez ; Eneas ravoit lui feru de la lance sor son escu , conduit li a parmi le cors , que mort l'abat des arçons fors .
Cil nen a prou son fil vangié , por noiant l'a tant menacié .
Tant a la bataille duré , tant ont feru et tant josté et tant dura li chapleïz , que la nuiz les a departiz .
As herberges li un tornerent et les sanglanz navrez porterent , et li autre vont al chastel , qui'n ont eü tot lo plus bel .
La dedanz fu portez Pallas ; ne lo volt guerpir Eneas , n'antre les autres mort laissier ; la nuit lo fist molt bien gaitier .