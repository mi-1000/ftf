Ci fenist la vie sainte Katherine et comman la vie sainte Genevieve.
La dame de Flandres  que je  en ro la vie d'une beneu vierge que ele mout ainme qui a non  .
Puis qu'il li plest et ele le veult , mes cuers est ententis a son servise , car por lui ai je ceste oevre emprise.
Por ce la fet ele metre en romanz que cil qui ne sevent lestre oient sa vie et entendent et qu'il s'amendent pour la vie de la beneoite vierge.
Et Diex , de qui touz biens nest , se il li vient a plesir , i mete sa part , que sanz s'aide ne voeil je riens fere.
Or si voeil commencier et dire voir , se je onques puis , tout autresi comme je le truis en l'estoire de lui.
Or pri a Dieu , qui tout le monde fist , que il le praingne en gré.
Ceste Genevieve ne fu mie estroite de rois ne de contes , ainçoiz fu fille d'un borjois et d'une bourjoise.
Elle fu plaisanz a Dieu.
Elle fu humble , simple , amiable , douce , parfaite , veritable.
Ses peres si ot non Severins et fu nee deléz Paris d'une vile qui a non Nenterre.
Sa mere si ot non Gironde et si fu de mout bon renom comme fame qui estoit de basse gent.
Cui chaust ? L'en ne conquiert pas par lingnage ne par amis le resgne Jhesu Crist , ainçoiz covient por avoir le trichier et decevoir le deable ausint au riche home comme au povre.
Et Salemons si nous tesmoingne que li sains homes qui lors estoient avoient en coustume et en us que il aloient en Bretaingne , qui est felenesse terre et estrange.
Cele contree estoit le jor de lors apelee Bretaingne , mes orendroit est ele apelee Engleterre.
Leur foi estoit mout petite et por eulz miex afermer en creance et geter les hors de follie et de mauvesse esperance , s'esmurent dui saint home de leur leux , dont li uns ot non sains Germains et li autres sains Leus.
Il i avoit gens qui estoient sanz foi et si aloient contre Dieu et contre sa creance.
Les gens les apeloient Arriens por ce qu'il ne creoient mie el baptesme , einçoiz fesoient semblant qu'il fussent bons crestiens , mes il estoient fax et mauvés.
Icil faux peuples desloiaus si vouloit prover que cil iert apaiéz a Damedieu qui n'avoit pas receu baptesme.
Mes icele fause gent creoient et afermoient que , por ce que le pere et la mere eussent esté crestiens qu'il est regeneréz en Dieu , pour quoi il soit de cez II engendréz.
Mes c'est noienz , car ce ne puet estre , ainçoiz estoit arriere nestre de rechief si comme sains Jehanz , qui por Dieu soufri mainz travax , nous raconte que cil qui est lavéz par saint baptesme sera sauf.
Et Damedieu si nous redist ailleurs que , se nous voulons estre en sa gloire , il nous covient estre regeneréz d'eve et de Saint Esperit.
Por ce que li fol qui estoient mauvés et desloial norrissoient le mal et semoient par la contree leurs mençonges , li dui sains voldrent estre en cel pais jusqu'atant que il aient tout leur mal destruit et eulz convertiz et que il croient en Dieu.
Icil dui sainz que Diex tient en vertuz sont venuz a Nenterre.
Nus ne demora en la vile qui tantost ne coureust encontre eulz et viennent tuit a grant esploit , car il savoient bien que Diex fesoit por euls vertuz et miracles.
Entre cez genz i est venuz uns precieus tresors qui mout estoit gracieulz envers Dieu.
C'est une sainte damoiselle qui est apelee Genevieve , en qui Dieu a faite novele mansion.
Li Sainz Esperiz ne la volt pas mestre en oubli , car il a ja fet de lui son temple.
Ele estoit mout joenne d'aage , mes ele estoit sage de Dieu amer.
Ele estoit petite de cors , mes ele estoit parfaite de cuer en Damedieu.
Et por lui fera Diex encore maint biau miracle.
Quant li preudon ot fet son seingnacle sus les genz , si se regarda et voit cele qui gardoit toutes les vertuz par quoi li deables est damptéz et quant il la veoit , il en avoit au cuer si grant joie que tout en est eleesciéz.
Il commande que ele viengne devant lui et cele qui est joieuse et liee por l'amor de Jhesu Crist s'est apareilliee de venir.
Ele vint isnellement devant lui et saint Germain la bese maintenant de cuer lié et joiant desus le chief.
Il est mout aaise en son courage de ce que Damedieu li a moustré la sainte vie et la bone oeuvre de la beneuree vierge.
Il l'ala tantost trere a une part hors de la presse ensuz de la gent , car il ne veult pas que la presse li face mal , si li enquiert son non et demande.
« Sire , fet ele , il ne vous ert ja celéz ne ja cachiéz.
Ne vous en mentirai.
Car des l'eure que je fui nee , fui je apelee Genevieve.
» Atant a li sainz hons mandé son pere et sa mere et si leur demanda et dist : « Or me dites , fet il , beneoite genz.
Cil enfes por qui Dieu esploite ci et qui tant a foi et bonté , dites moi se il est vostres.
» Et ceulz bonnement li respondirent : « Voirement est il nostres.
Damedieu qui a ses amis donne touz biens et abonde nous a donnee ceste fille qui jusque ci l'a gardee en bien , et s'il li plest , encore en avant la gart , car nous li donnons sanz nul arest.
- Ha ! dist saint Germain , con tres douce porteure ci a.
L'engendreure soit beneoite de Dieu que vous avéz de lui fete.
Sachiéz que li ange sorent es ciex l'engendreure de lui.
Ele leur plost mout et enbelli et en firent grant joie.
Ceste sera beneuree envers Dieu et bien sachiéz que il fera por lui maintes vertuz et maint miracle par quoi li deables sera confonduz.
Ele estanchera encore de maint pechaor maint mal et si rendra l'ame a son creatour , que Diex qui seme en lui ses biens la gart et monteploit en bien si que li deables n'i puise riens avoir et je sai bien de voir que non aura il.
Beneoit soient cil qui ont engendré et conceu tel oir que Diex a ja coneu.
Tu peres qui engendree l'as et tu mere qui l'as portee , vous vous devéz mout resjoir en bien et estre du tout a son plesir , car ele est issue de vous qui a plus de foi orendroit qu'il n'a ou remenant du monde.
» Li peres et la mere en font grant joie , car ce que il raconte de leur fille ne les avilloit de riens nule.
Il leur soulieve touz les cuers de joie.
Saint Germains dist a Genevieve : « Douce fille , ne me celéz vous mie , mes dites moi se vous vouléz estre sacree a Damedieu.
Plest vous il a tenir comme sa fille ? Cele qui est espousee et jointe a Damedieu ne doit avoir nul acointe au siecle.
- Biau douz peres , fet Genevieve , qui a ja el cuer l'estancelle de Dieu amer et en est ardanz et qui plus et plus l'i alume , li respont : Je ne demant el ne ne covoit.
Mes cuers ne veut nule autre chose ne ne demande.
Peres , commande moi ton plesir.
Je sui ta fille et je ferai ce dont je te cuiderai plaire , car onques riens tant ne me plot.
» Et quant li bons evesques l'oÿ et entendi que la damoiselle qui tant avoit de bonté dist que il ne li greveroit pas , lors li dist : « Genevieve , bele fille , aies en Dieu bone fiance.
Soies toute seure que tu acheveras par oeuvres ce que tu penseras en ton cuer.
» Atant s'en est a l'iglyse alee et li sains hons li mist la main seur le chief a la pucelle.
Illuec donna aus genz par grant devocion beneiçon.
Il estoit tart , si alerent aus hostex et parlerent mout entr'eulz de ce que li sains hons avoit a tel enfant si biau senblant moustré.
Il ne savoient mie commant il estoit avenu que il savoit ja tant de son estre.
Li saint hons apela Severins qui estoit peres a la pucelle et li dist : « Aléz , dist il , menéz en vostre fille et si ne lessiéz pas que vous ne revenéz demain parler a moi.
- Sire , fet il , volentiers.
» Atant l'enmena li peres , si l'a au matin ramenee si comme li sains hons li ot dist.
Sainz Germains vit en la vierge une mout aperte sainteé qui onques ne fu par lui descouverte ne onques ne fu seue.
Quant la pucele fu venue devant lui , si l'a debonneirement mise a reson come cil qui estoit plains de grant bonté.
« Genevieve , dist il , douce amie , vous estes encore mout joenne , mes la volenté que vous aviéz hier et que vous premetiéz a Dieu , en avéz vous mes cure ne talent ? - Sire , dist ele , je sui autresi fine et autresi pure comme je estoie hier a ceste heure.
» Li sains hons en ahora Dieu et en devint mout liéz et mout joianz.
Il trova un denier devant sez piéz a la terre si comme il plot a Damedieu.
Il estoit d'arain et si i avoit le signe de la croiz precieuse ou la char de celui qui nous fist fu destruite et par ceste angoisse nous conquist il.
Saint Germain prist mout isnellement le denier a la terre et si le donna a la pucele.
« Tenéz ! fet il , ma douce amie.
Par cest denier vous doing je a Jhesu Crist et si vous i joing comme s'espouse et gardéz bien que vous li portéz foi et l'améz de tout vostre cuer et il vous amera et tendra chiere , se vous li estes loial amie.
Ma douce amie , je vous pri que vous portéz foi a vostre ami et si aiéz comme sa loial espouse en lui vostre pensee.
Ma douce amie , fetes percier cel denier par mon los et si le pendéz a vostre col que nul pechié ne nule fole pensee ne puise a vous venir.
Améz le bien et tenéz chier.
Gardéz qu'il soit touz jourz pendu a vostre col fermanz et afichiéz.
Par maintes foiz deçoit la mauveise char por tel delit.
Gardéz bien que ce soit vostre conforz.
N'aiéz cure d'or ne d'argent , mes soiéz simple a toutes genz.
Ma douce amie , souviengne vous de ma parole.
Je vous pri que vous ne m'oubliéz mie , mes commandéz vous a Damedieu souvent et menu.
- Biau pere , fet el , je sui touz jourz apareilliee de fere vostre commandement.
» Atant se sont departi.
Saint Germain li met sa main deseur le chief , si s'en vet en la Grant Bretaingne , ou il a gent felenesse et de mauvesse creance.
Or doint Diex que il estaingne les granz pechiéz por quoi il i va.
Or vous lairai atant de saint Germain , si vous dirai de la pucele qui estoit remese avec son pere.
El cuer li croist une estancelle qui chascun jor li croist et monteplie , car ele n'a nul sejor de Dieu amer ne nule riens n'est qui la puise grever.
Ele croist de cors et de bonté , qui li vient de Dieu , et ele le desert mout bien , car ele le sert de lui meismes.
Ele n'est pas avere de Dieu amer.
Il avint chose que sa mere , si comme il estoit en us et en costume , voloit aler a l'yglyse.
Ele dist a sa fille qu'ele remaingne et gart tres bien la meson en tel maniere que maux ne perte n'i aviengne jusques atant que ele reviengne de l'iglyse.
« Dame , dist la pucele , je irai avecques vous a sainte yglise por oïr le servise endementre que je en he loisir.
- Certes , fet la mere , ma fille , vous n'iroiz pas ore , ainz garderoiz la meson tant que je reviengne.
» Ele ne pot trere de sa mere autre chose dont il li desplust mout et greva , si em plora des eulz et en soupira du cuer.
Ele comença a dire a sa mere : « Bele mere , lessiéz m'i aler , car je voeil garder ma chasteé si comme saint Germain m'enseingna quant il m'espousa a Damedieu.
Il m'estuet a sainte yglyse aler pour garder ma loiauté que j'ai promise , se je voeil venir a mon loial espous.
» Lors s'est sa mere corrouciee , si a la paume levee de corrouz , enflambee d'ire et de mautalent , si a ferue sa fille par mescheance de la paume.
Mes Diex en prist tele venjance que tuit le virent apertement , car ele pardi tantost la veue ne puis ne vit goute de XXI mois.
Ele pardi por ce la veue que ele feri la sainte vierge.
La mere se pourpensa un jour que saint Germain avoit a Dieu espousee sa fille , si li dist qu'ele fust ancele Jhesu Crist et de plus li souvint encore que il li dist que li anges s'esjoirent de sa nativité.
Lors a esperance en la sainte damoisele , si l'a apelee et cele qui a grant pitié de lui au cuer i vint tantost et si dist : « Bele mere , dites moi ce qu'il vous plest et je ferai toute vostre volenté , se je puis.
- Ma douce fille , or aléz au puis et si m'aportéz de l'eve a boivre ! » La sainte vierge precieuse qui estoit plainne de toutes bontéz ne s'est pas fainte d'aler tost.
Ele s'en vet au puis sanz demourance et commença a plourer mout tendrement deléz le puis si que les lermes qui de ses eulz li venoient li courent contreval la face jusqu'au menton.
Ele ert mout dolente de ce que sa mere avoit perdue sa clarté por lui , car ele crient mout que cil pechié ne li nuise.
Ele puisa de l'eve en son vessel , si s'en revint tout droit a sa mere qui avoit esté mout longuement en tel destroit de sa veue , mes ele aura par tans santé.
« Dame , dist la pucele a sa mere , vez vous ci de l'eve bele et clere.
J'ai acomplie vostre volenté.
» Ele en a empli tout un vessel , si dist a sa fille : « Saigne ceste eve de par celui seingneur qui tout a a governer et que tu as a seingneur et a espouz.
» Maintenant l'a seingniee la pucele et la bailla a sa mere et ele en lava par III foiz sa chiere et ses eulz que ele avoit eu mout destroiz et en avoit esté en teniebres si comme l'escripture tesmoingne.
Il avoit XXI mois qu'ele n'avoit veu goute et Damedieu par la sainteé de la vierge li rendi sa clarté , mes ele en fist mout dure penitence.
Einsi ra esté enluminee par les merites a la beneoite pucelle de qui nostre Sires nous a moustré par cest glorieux miracle sa sainteé dont touz li mondes doit rendre graces et louenges a nostre Seingneur.
Ele demoura puis mout lonc tens chiéz son pere tant qu'i li vint en proposement qu'ele guerpiroit le siecle por ce qu'il i avoit mout de vanitéz et departiroit de ses genz.
Ele n'avoit talent qu'ele i demorast plus , car ele n'avoit cure de la vanité du monde.
Ele ot en Jhesu Crist mis tout son cuer.
Ele ne vost mie avoir la grant planté des max que li mondes norrist , car il grievent et pourrissent ceulz qui les ainment.
Ele ne vost mie estre leur compaingne , ele s'acompaingna a II pucelles.
Icés II pucelles ont receu tele compaingnie qui est plainne de douçor quant li Sains Esperiz l'a en garde , qui mainne et conduit touz ceulz qui en bien se maintiennent.
Eles sont venues a l'evesque de Chartres , car eles veulent estre sacrees et beneoites et se veulent tenir a Jhesu Crist.
Cil evesques estoit plains de grant bontéz et avoit non Viliques.
Quant li sains hons les dut sacrer , eles s'esmurent a aler en relygion si comme il estoit en us et en coustume que l'ennee aloit premierement et menoit avoec lui les plus sages selonc ce que eles ont d'aage.
Genevieve s'aresta por ce qu'ele ne vouloit aler premieremant , car humilité qui en son cuer estoit fichiee ne li lessoit.
Ele estoit plainne de si grant bonté qu'ele ne pouoit fere nule mesprison.
Quant li evesques la vit , il en ot mout grant joie et li dist : « O ancelle Jhesu Crist vierge beneoite , vous devéz avant estre sacree et sacree estes vous pieça » et ele li dist et raconta si comme saint Germain li ot fet.
Ele estoit la mainnee et si fu donnee a Dieu premieremant.
Viliques fet grant joie de lui , car bien set que li Sains Esperiz s'est en lui arestéz et que ele estoit plainne de bien et de sa grace.
Il l'ennoura mout pour la sainteé dont ele estoit plainne.
La damoiselle sanz plus de demeure a pris congié a l'evesque et au departir s'entreprierent mout doucemant que il souvenist a l'un de l'autre.
Il avint chose que la mort qui tout mate et brise comme cele qui nulle riens n'espargne tolli a la pucele son pere et sa mere.
Il moururent endui si comme il durent et cele qui plaine estoit du Saint Esperit iert d'eulz remese orpheline.
Ele n'estoit mie orpheline , car ele avoit a ami le glorieus rois qui li estoit douz et amiables.
Ele amoit de loial amour Damedieu sanz tricherie et le tenoit chier.
Ele s'en iert venue a Paris aprés ce que ses amis furent morz si comme je truis.
Ele souffri puis maintes painnes pour l'amour de Jhesu Crist.
Ele ot touz jourz a Dieu son courage tant que une grant maladie la prist qui li afoibloia mout le cors.
Mes ele ne li plaissoit point l'esperit que ele ne l'eust fort et roide et plain de vertuz.
Tout son effors si estoit en Dieu amer.
Cil forz max estoit apeléz pallazin qui si la destraingnoit forment et li toloit la force du cors et de touz ses membrez.
Mes li esperiz ne pot estre desconfiz , car ele s'ostrooit a Dieu et donnoit qui li tenoit l'esperit en joie , si crut asséz plus en bonté qu'elle n'avoit fet devant tant come l'enfermeté li dura si come l'estoire raconte.
Quant li peres chastie son fuilz de sa follie , il la doit bien lessier , car nous savons bien veraiement que il bat et chastoie celui dont il veult avoir joie et li fuilz se doit chastoier tant que il soit acordé a son pere.
Einsi se bati cele et chastoia et mena dure vie de son cors.
Ele fu tant malade com a Damedieu plot.
Et quant ele ot recouvree santé , si couvint que ele fust menee la ou joie estoit abandonnee a ceulz qui avoient deservi qu'il fussent sauf et que il veissent Dieu.
Einsint l'enmena un ange qui li enseingna encore plus qu'ele sot et vit le dampnement et le tourment que cil seufrent qui sont dampnéz.
Leurs fez leur sont iluec meriz et ele vit , si comme l'escripture le tesmoingne , mainte sacree chose , et mainte aperte concience li a Damedieu demoustree asséz plus que les gens qui Damedieu ne croient ne porroient croire.
Aprés avint que Valentins , dont la fins fu puis mout bone qui fu fuilz au riche empereor Theodosie , vint mout cointement a Paris comme cil qui estoit mout de hautes gens , mes neporquant il estoit de mout fol corage.
Tuit cil qui joie porent fere vindrent Valentins a l'encontre.
Et il demanda et enquist a ceuls qui encontre li vindrent premieremant que il li dient la vie de la beneoite vierge savoir mon s'ele iert si plainne de bonté comme il a oï dire et conter.
Et cil responnent : « Beau Sire , nous avons bien en cuer et en talent que nous dions ce que nous en savons.
» De ceste chose iert chascuns mout liéz et li peuples qui touz jors ert apareilliéz de abessier les biens et des maux haucier et lever li dist et fet entendant que sa bonté , ce leur samble , estoit as mendre que la seue n'estoit.
Il s'acorderent a lui touz ensamble , mes itant i a qu'ele doit miex estre blasmee que loee.
Icil qui ceste chose li disoient savoient petit de son courage.
Ele n'avoit cure du los du monde que ele savoit bien que tuit cil estoient confonduz qui i metoient leur cure , car , si con l'Escripture nous dist : « Nus qui a Dieu veult parvenir ne puet servir au monde » , et por ce het ele le monde et l'a en despit.
Endementiers qu'il parloient einsi et que il contoient l'afere de la pucele , vint saint Germain a Paris de Bretaingne , ou il avoit esté et l'en li avoit raconté que s'amie estoit en la vile.
Il s'en vint droit a l'ostel ou ele estoit , si la salue de cuer et encline.
« Ma douce amie , fet il , que faites vous - Dites le moi , gentil pucele.
Commant vous a il puis esté que je me parti de vous ? - Sire , fet ele , j'ai puis eu ce que je vouloie.
Nule riens ne m'a puis grevé ne onques puis ne me failli riens.
Damedieu m'a puis doné ce que il m'estoit mestiers.
Et a vous comant a il puis esté que vous vous en alastes en Bretaingne et que vous passates dela la mer ? - Bele fille , fet il , bien , Dieu merci.
» Li peuples qui iluec estoit se merveilla plus que nule riens qui au monde fust de ce que il la saluoit en tel maniere et que il li fesoit si biau semblant.
Quant li sains hons ot fete s'oroison , il leur a retret en plourant le commencemant de sa vie.
Les lermes li vindrent des ieulz couranz et cheïrent a terre.
Les gens s'asistrent entor lui pour escouter et oïr la vie de la damoiselle que il n'avoient onques oïe.
Il leur conta et descouvri toute la vie de la vierge et en quele maniere il la trova quant il ariva a Nentuerre et comment il vit et aperçut qu'ele avoit receu le Saint Esperit.
Il leur conta de chief en chief que il n'en douta de riens nule einsi comme il prist a terre le denier que il li mist au col.
Et nous devons bien croire que ce est chose voire et bien apparissanz que li deniers nous est guaranz que si comme sa vie nous devise il est encore dedens l'eglyse.
Quant saint Germain ot tout ce conté et dist aus gens ce qu'il li plot , chascuns se departi d'iluecques et il meesmes d'autre part s'en ala.
Et novele qui point ne sejorne est venue a Paris et si leur fet l'en savoir que li rois Arcles veut avoir Paris et toute la contree , si en sont les genz mout effraéz.
Chascuns redoute mout les mauveses genz qui viennent seur eulz , si voldrent oster tout leur avoir et porter en autres citéz.
Il voldrent la ville lessier et guerpir por la paor qu'il orent du roi Arcle et en cele paour ou il estoient pour le felon rois dont il avoient doutance , vint Genevieve aus bones dames de la cité et aus enciennes , si leur a mout doucement proié et dist : « Dames , fet ele , or escoutéz , je vous dirai comment vous porroiz voz amis sauver et voz seingneurs guarentir et sauver de mort.
Efforciéz vous de jeuner et de donner aumosnes aus mesagiers Damedieu.
Car cil qui aus povres donne s'aumosne il acroist usure envers Dieu.
Améz Dieu de bon cuer et de fin.
Soiéz jour et nuit au moustier.
Faites de cuer afflictions et proieres et oroisons en tel maniere que Diex entende voz prieres et qu'i vous delivre et deffende de la mauvaise gent en tel maniere que l'en ne vous travaille ne meste en poinne et que il vous gart vos henneurs en bien.
» Aprés ce qu'ele ot ainsi les dames amonestees , ele semont les seingneurs et prie de bien fere.
« Seingneurs , fet ele , ce sera mout grant follie , se vous guerpissiéz la ville.
Remanéz atout vos henneurs , car sachiéz certainnement : je croi que vous feroiz que sages.
Se vous avéz fiance en Damedieu , vous n'auroiz ja garde ne doutance de nule riens qui mal vous puise fere et bien sachiéz : se vous vous metéz en lui , il vous sera et fermetéz et tourz et si confondra touz voz anemis en tel maniere que ja ne serois conquiz par eulz.
David nous tesmoingne que , se Diex qui tout a en sa main enclos ne garde la cité , por noiant veillent les gardes.
» Mes li borjois orent mout grant despit de ce qu'ele leur dist et dient qu'ele n'est pas veritable et qu'ele leur tost le bien a fere et que il a en lui fauxe propheite.
Touz li pueples s'auna entour lui et prennent conseil que il en feront tant que il ont en la fin esgardé qu'ele doit estre tourmentee de let tourment et vilain ou lapidee.
Et la mort qui nului espargne vint a droit'eure si con ele dut et prist saint Germain l'Aucerroiz et fu mis en paradis avoec les sainz.
Et un arcediacre , qui estoit néz d'Auceurre et mout estoit louéz , vint aprés sa mort a Paris tout droit la ou la vierge que saint Germain li avoit dist estoit.
Il li avoit dist que ele estoit bonne vierge et sainte et estoit garnie de pluseurs bontéz , si veult con cil qui est ferme en creance de lui estre mout acointes.
Mes d'une chose se merveille mout que touz li mondes li alieve blasme , si demande por quoi ce est qu'il sont si apareilliéz de mal fere.
Ele li respont a ce et dist que ce est pour leurs mençonges.
« Seingneurs , fet il , vous n'estes mie sages qui avéz tel rage emprise qui vouléz destraindre cele qui tent a vous sauver et vous aprent le bien et ensaingne.
Mes le deable et vostre pechié vous semonnent tout plainnement de vous dampner.
Criéz merci a Damedieu et si vous fuiéz que li deables qui jusques ci vous a conduiz ne vous destruise ici.
Destornéz vous qu'il ne vous truist.
Vous vouliéz Damedieu corroucier qui vouliéz empirier son nouvel temple por la tres grant desloialté dont vous estes plains.
Sachiéz qu'il li desplest mout quant a Genevieve , qui est s'amie et s'espouse et il est ses sirez , avéz fet tel tort que vous l'avéz a mort jugiee.
Saint Germain si me dist et conta que Diex avoit esleue la sainte vierge des lors que ele estoit ou ventre de sa mere.
Vous genz felenesse et crueux , por quoi li eslevéz vous tel blasme ? Sachiéz tout de voir et si ne doutéz point que Diex en prendra mout crueux venjance.
» De ce que li arcediacre tesmoingne ont les gens eu grant honte , si ont lessiees leurs foles pensees por les biens que sains Germains en dist , si se repentirent de leurs meffez et reconnurent tuit ensamble que il firent mal et pechié quant il li pourchacierent mal.
Et Diex qui deffent les biens de touz maus et qui avoit Genevieve en garde et qui la volt garder des fax blasmes dont ele estoit blasmee a tort la garenti.
Encore ne se vouloit pas tere li arcediacres , einçoiz leur volt dire ce que il pensoit.
« Beau sire , fet il , mesire saint Martin qui fu plesanz a Dieu et uns sien compains qui avoit non sains Aigniens par qui maint mal furent puis estainz et furent preudommes et loiaus et remestrent puiz mainz max par eulz.
Li uns s'en ala a Orliens , la fist nostre Sire por lui maintes granz vertuz et , par la grant vertu qui en lui estoit , garda il les genz de la cité et les deffendi du mauvés rois qui venoit seur eulz.
Li autres sanz faille deffist une bataille qui mout estoit felenesse et cruieux.
Onques n'i ot coverture seur son cors.
Il entra dedans sanz armeure nule fors que de bontéz et de vertuz dont il estoit coverz et garniz si fermemant que il n'en pouoit estre desgarniz.
Diex a por lui despeciee cele assemblee.
Vous genz , qui estes sanz pitié et sanz misericorde , einsi puet bien Diex fere por l'amour de la vierge.
Le pouoir que il seult avoir , encor l'a il et sachiéz bien et si n'en doutéz mie que , se vous avéz en lui fiance , si fera il.
Tout aseur en soiéz.
Et sachiéz certainnement que vostre cité sera gardee par ceste et la mauvaise gent confundue et matee.
» Tuit cil de la cité furent mout joianz et orent mout bon talent vers Genevieve.
En cel termine que je vous devis estoient acompli XV anz en l'aage a la damoisele.
Ele crut mout de cors et de courage et si crut en vertuz et amanda.
Ele mena por l'amour de Dieu aquerre mout aspre vie.
Ele greva sa char et bati et tourmenta.
Ele se fioit en Dieu et atendoit.
Ele crucefioit forment ses menbres.
Einsi con li apostres dist , le fist ele sanz contredist nul.
La vierge mengoit II foiz en la semainne , le mescredi et le samedi , a une foiz.
Ses conrois estoit mout povres.
Il estoit povres au monde et riches a Dieu.
Ele confondoit einsi sa char et matoit.
Ele mangoit tant seulemant pain d'orge pestri en lesive et feves baiennes.
Ele en cuisoit tant a une foiz qu'eles li duroient XV jours ou III semainnes.
Ele n'avoit d'autre mengier nul delit et de celui menjoit ele encore mout petit.
Onques en sa vie ne but de vin ne de cervoise ne de nul boivre fors d'eve tant seulemant , einsi comme nous trovons en escrit en sa vie , ne onques ne fu envieuse en sa vie.
Ele mena ceste vie L anz ne onques ne plora son esperit , mes son cors afoibli ele mout.
Les evesques qui lors estoient et qui les granz bontéz savoient don ele estoit plainne et la grant religion dont ele estoit la mistrent a reson un jour.
« Genevieve , font il , vous portéz une soume qui est trop greveuse.
Vous afobloiéz trop vostre char.
Nous vous proions que vous tant seulemant aiéz pitié de vous en tele maniere que vous puissiéz longuemant vivre.
Mangiéz plus que vous n'avéz a coustume , se vous vouléz joir du vessel ou li Saint Esperiz est encloz.
Sainte vierge , creéz nous ! Nous le vous commandons de par Dieu qui le don nous en a donné.
Nous devons estre pere et vous fille.
Cil le compere mout chier et achate qui contre son evesque va , que Diex si dist en l'euvangile : ? Cil qui vous oent oient moi et mon paradis et mon resgne otroi je a ceuz qui vous ainment.
? » Atant leur otroia la vierge leur volenté sanz nul delai.
Ele crut tant por lui sa vie qu'ele menja du lait et des granz poisonz n'ot envie , einçois menja toute sa vie des menuz et toutes les heures qu'ele en menjoit souspiroit du cuer et plouroit mout tendrement des eulz tant seulemant por ce qu'ele ne pouoit fere einsi comme ele fesoit devant , einçois que ele alast afloibloiant.
Ele avoit en Dieu mise sa cure toute.
Ele estoit si pure et si nete qu'ele veoit le ciel ouvert.
Ce li estoit avis et si veoit Damedieu en son sain estre et si estoit a sa destre son fuilz.
Donques devons nous trestuit bien croire que sa promesse est voire que Diex promet a ses amis.
Il beneist ceulz qui sont net et dist que tuit cil qui seront net de cuer verront li.
Ceste le veoit por ce que ele estoit nete.
Ele avoit touz jours o lui son cuer.
Ele avoit si comme sains Aymes le raconte en li XII vertuz.
Onques nule ne l'en failli.
Il est veritéz et si le set on bien que en la haute Jerusalem ne puet nus fere essai d'entrer , se il n'a ces XII vertuz en soi.
Je les vous nommerai tout en tele maniere comme je les trovai en escrit : la prumiere si est force , concorde , amistiéz , guerredon en Dieu , innocence , charitéz , proesce en Dieu , veritéz , simplesce , decepline et chasteé qui afine toutes choses.
Ou tens que les apostres estoient qui anonçoient les nons Dieu , s'en ala sains Polz a Athaines , ou il soufri maintes painnes et mainz travax pour l'amour de Dieu.
Il trova la cité mout dure et plainne de tres granz cruautéz.
Ne puet chaloir qu'il i esploita tant qu'il conquist celui de la cité que il plus covoita.
Il le fist croire l'endemain.
Il ot a non sains Denis et fu en France decolléz.
Il ama mout Dieu et mout le crut et en la fin morut il por lui.
Aprés ce qu'il fu convertiz , si s'en est venuz a Rome , ou il fu receuz a grant joie , car il estoit merveilleus clers et si estoit escienteuz de touz les ars.
Il trova illuecques saint Climant , qui mout joieusemant le reçut.
Il devoit estre apostoile.
L'en l'avoit de nouvel esleu et saint Pere le mist en la chaere , einçois qu'il moureust.
Il fu puis lonc tens apostoiles.
Il ot en lui mout de sens et de valor.
Il envoia saint Denis en France , qui mout bien i emploia sa paine.
Il fu puis evesque de Paris et , en la fin , fu il occiz pour Dieu et avec lui furent martirié si trois conpaingnons pour leur grant foi et pour leur grant bonté qu'il preeschoient le non Jhesu Crist.
Or vous reveil je ci emprés dire de la vierge qui a dit lonc tens aprés leur martire qu'ele commencera une yglyse ou chapelle des III martirs et si la parfera , s'ele onques puet.
Ele esmuet la chose selonc son pooir.
Lors a esté ceste chose mostree aus provoires du pais.
« O vous , mes peres et mes seingneurs , ou non de saint Denis et de saint Eleutiere et de saint Rustique dont nous avons tant de bones reliques , voeil comencier une chapelle pour Dieu.
Biax seingneurs , s'il vous vient a plesir , si m'aidiéz ! - Sachiéz bien por voir , font li provoire , que chascuns de nous est de ceste chose mout liéz et sachiéz bien que vous n'auroiz ja besoing ne mestier de chose que nous puissions avoir que vous n'aiéz a vostre besoing.
Mes ce est une grief chose a enprendre , car vous n'avéz ou prendre la chauz ne nule rien qui mestier vous i ait ne nous ne veons pas dont ele puisse venir.
Iceste chose si nous grieve mout.
» Lors respondi sainte Genevieve , que Diex ama et tint chiere , si comme Damedieu li ot enseingnié : « Seingneurs , ne se faingne nus de moi aidier selonc son pouoir , car Diex sera au commencier.
Il me sovient bien d'une chose que nous avons bien quanqu'il li couvient.
Nous avons bone volenté et Diex nous aidera et si donra planteureusement tout ce qui nous sera mestiers.
Aléz seur le pont a Paris et si me racontéz erranment tout ce que vous i troveroiz et Diex qui est plains de tres grant bonté vous i doint trover tel chose dont il nous face touz resjoir.
» Atant s'en vont li provoire en la cité desus le pont et se sont iluec arrestéz tuit esbahi.
Mes il i orent esté mout petit que il virent ensus d'euls un pou loing asseoir II porchiers l'un deléz l'autre , si dist chascuns ce qu'il li vint a plesir et tant que li uns d'euls dist : « J'aloie , fist il , avantier aprés mes pourciax que je menoie , si trovai un four de chauz qui estoit mout grant et parfont.
Il en i avoit grant planté , mes je ne sai por quoi ele estoit apareiliee , onques n'en vi tant assenblee.
- Par foi , fet li autres , ausint aloie je parmi le bois tout seus si comme je i vois sovent , si trovai un arbre cheoist que li vens avoit abatu et si avoit desouz une fosse plainne de vive chauz.
Dont ne sont ce merveilles que je trovai si grant planté de chauz en la fosse ou les racines avoient esté de cel arbre que c'estoit merveilles ? » Quant li provoire oïrent ceste chose , si se esjoirent merveilleusement de ce que li pastorel orent dist , si en mercierent Dieu et rendirent graces qui , pour la beneuree vierge , a ceste chose demoustree.
Et li provoires , qui tenoient a voir ce que li pastourel orent dist , se departirent d'iluecques et s'en alerent et quistrent tant amont et aval qu'il troverent les fosses si comme les pastouriax qui premierement les troverent les avoient devisees.
Il s'en retournerent isnellement arrieres joianz et liéz et si ont conté a sainte Genevieve commant dui porchier avoient enseingnié la chauz dont il se merveillierent mout et si l'ont veue euls meesmes.
Quant la precieuse vierge ot la parole entendue , ele en fu mout joieuse dedens son cuer , si en loua et ahoura son criatour.
Li cuers li plora de grant joie.
Ele fu en oroison et ploura tant comme la nuit dura.
A l'endemain li requist que , si voirement comme ele a en lui esperance , li doint Diex trere a chief de cele oevre que ele vouloit encommencier.
Ele avoit toute nuit travaillié et , au matin , tantost comme li jours apparut , la vierge s'en ert venue a Genevisi , le provoire , si li a contee la chose et si li a devisee et comment ele veult fere l'eglyse des III beneuréz martirs qui devoient bien estre hennouréz por ce qu'il firent maintes bonnes oeuvres.
Aprés li dist et descuevre ainsint comme Diex qui seur toutes choses est poissanz li ot enseingnié les II fours plains de chauz par les II porchiers qui desus le pont estoient.
Genevisi , li prestres , a respondu maintenant qu'il ert touz apareilliéz de fere sa volenté et si aura s'aide.
Cil se met tantost a genouz et commence tantost a plourer et se resjoi en Damedieu quant il oÿ parler de la chauz , que or set il bien veraiement que ele ert plainne de grant bonté.
Genevieve , qui iert amie a Jhesu Crist , requist aide a ceulz de la cité que por le Dieu qui efface touz max li feissent aucune aide.
Et ensement Genesis pria bonnement a touz qu'il li aidassent.
Atant ont la chapelle commenciee , qui encore ert bele.
Maintenant ont quis charpentiers qu'il menerent en un bois ou il dolerent maint tref et maint biau fust.
Mout i ot de charpentiers , einçoiz que l'eglyse fust parfaite.
Il avint un jour , si comme Dieu plot , qu'il estoient malbaillis de soif n'ele ne pouoit estre estainte.
Mes la sainte vierge ne savoit mie que leur eve fust faillie.
Genesius li requiert et prie qu'ele se praingne garde des charpentiers et il ira en la cité querre de l'eve.
Et la vierge qui avoit la cure d'euls leur dist : « Moustréz moi le vessel ou ceste gent seulent boivre.
» L'en li moustra maintenant.
Il apeloient le vessel a quoi il bevoient coupe.
La vierge leur commanda que il se treissent un pou ensuz , car ele vouloit remanoir seule.
Ele ne vouloit mie avoir le los des gens.
Ele n'avoit cure que nus la veist fors cil seulement a qui ele envoiera son esperit.
Et cil qui mal estoient mené de soif se sont esloingnié et tret ensus tant que ele ot faite sa proiere.
Ele se mist a terre a nuz genoulz pour requerre a son criatour quanqu'ele voudra , car il ne li faudra de riens.
Ele fist a Dieu en plourant granz afflictions a qui ele se tient et otroie et il entent ses prieres.
Ele bat sa coupe et pleure durement et puis si a prise sa couple.
Cele de qui Diex a la voiz entendue fist desus lui le signe de la croiz et , si tost comme ele l'ot fet , la coupe fu toute plainne d'eve , si leur dura tant que toute l'euvre fu acomplie et parfaite.
Einsi ouvra Damedieu por l'amour de la vierge et por l'amor de son seingnacle a il cest miracle fet.
Chascuns en but tant comme il pot , onques por ce n'en i ot onques mains.
Ne tant comme l'euvre dura n'abessa ne ne descrut.
Tuit cil qui virent cel miracle se resjoirent en Damedieu et loerent sainte Genevieve , car l'euvre leur en grieve mains asséz et plus i entendirent qu'il n'avoient devant fet.
Quant il orent toute l'euvre consommee et menee a fin , il li prist talent qu'ele iroit veillier a la chapelle.
Ele s'esmut un samedi ou soir , si plut et venta toute la nuit.
La mie nuit estoit passee et li coc avoient ja chanté , si estoit pres du diemanche.
Ele mena avec lui ses compaingnes , si portoient un cierge ardant , mes la grant pluie qui du ciel descendoit leur destaint.
Chascune se plaingnoit mout de ce que la nuit estoit si noire et oscure et cele qui grant foi avoit et estoit de grant bonté plainne leur dist : « Or le me bailliéz » et elles li baillierent et si comme ele le prenoit , il esprist entre ses mains et si ardi tant qu'il vindrent deléz l'iglise c'onques ne leur failli sa clarté.
Cest miracle fist Diex pour l'amor de la bele vierge.
Gloire et louenge et henneur soit a cel seingneur qui si bien rent et guerredonne a ses amis qui le servent la merite de leur servise.
En icelui an meismes , avint que la vierge , si con ele souloit , vint a l'iglyse pour ahorer.
Ele s'agenoilla devant l'autel , si tenoit un cierge entre ses mains qui par la vertu de Dieu esprist et aluma.
De ceste chose ne fu nus en doutance , car il sorent bien trestuit et aperçurent que nus n'i avoit veu feu , si en louerent Damedieu.
Quant les malades l'oïrent dire , si vindrent courant cele part et prierent la sainte vierge que , se il li plaisoit , ele leur envoiast garison de leurs enfermetéz.
Ele lavoit le cierge en l'eve et cil qui en avoient , tantost con il en buvoient , il guarissoient et recevoient santé.
Mainz en gari Damedieu ou non de la vierge pour l'achoison du cierge qu'ele ot sanz feu alumé si comme a Damedieu plot.
Mout fu cortois cist miracles et d'un autre aprés qui fu mout courtois et delitables ne me tes je pas.
Il avint chose que li deables qui mal pourchace aus bons et quiert mena a ce une fame qu'il la mist hors du sens et de toutes bonnes euvres.
Puis si l'a amenee droitement la ou la vierge estoit.
Cele qui fole estoit et vuide ala a l'abitacle ou cele menoit , si embla a la vierge sa chaucemente et destourna.
Li deables l'avoit tant avivee qu'ele estoit venue arrieres en sa meson atout les soulers a la vierge et , tantost comme ele i fu venue , ele perdi la veue en tel maniere qu'ele ne vit goute.
Sanz doute li deables l'a malement deceue et li fait grant ennui.
Mes s'ele puet , ele decevra lui.
Ainsi la preudefame se repenti , si se fist isnellement mener la ou ele avoit enblé la chaucemente.
Ele ot si bonne repentance qu'ele commença lors a crier merci et dist tout en plourant : « Ha ! Pucele de sainte vie que Diex a parfaite de bonté , aiéz merci de moi , car je me sui envers toi meffaite.
J'ai enblee ta chaucemente , si te pri et requier que , si voirement comme tu es de charité et de pitié plainne , me remestes tu en clarté mes eulz.
Dame , por Dieu , aiéz pitié de moi.
» Et cele qui de pitié estoit plainne l'a contremont redreciee et sa clarté qu'ele avoit perdue pour le larrecin qu'ele avoit fet li randi tantost comme ele i ot atouchié et fet le singne de la croiz et la larronnesse ne fine de rendre graces et merciz a Damedieu et dist que beneoiz soit li Sainz Esperiz qui a fet si beau miracle par le seingnacle a la vierge.
Or vous lairai atant de cest miracle , si vous conterai aprés d'un autre.
Un jour prist volenté a sainte Genevieve de preeschier au pueple le non Jhesu Crist , si s'en ala droit a Loon , ou sains Remis estoit qui mout estoit amis Jhesu Crist.
Il preeschoit iluec le non Damedieu et quant il sot qu'ele venoit , il fu de sa venue mout liéz.
Il est issuz de la cité avec la menue gent , qui bien savoient la bonté dont ele estoit plainne , si li corurent tuit cil de la cité a l'encontre , si comme il durent.
Les parent a une pucele qui longuement avoit esté paralisie li vindrent a l'encontre por ce qu'il doutoient l'enfermeté.
Ele ne pot iluec avoir aide , si en estoit mout esmaiee.
Il li prierent doucement de cuer por celui qui la sainte chose fet et traite a toute bonté qu'ele viengne veoir une pucele qui est en langeur.
« Dame , par charité , garissiéz la ! » Cele qui de douceur et d'umilité fu plainne et comble s'en est alee a son hostel , si a touchiee et bailliee la pucelle et fist doucement de cuer et de bouche prieres et oroisons que Diex mout ama et ot chieres.
Et la damoisele reçoit maintenant santé et ele la fist chaucier et vestir et l'un braz et l'autre haucier.
Ele les hauce et besse sanz grever ne mal fere.
Ele fu garie de s'enfermeté voiant trestout le pueple qui hautement s'escria : « Beau sire Diex , pere glorieus , beneoiz soies tu quant tu as par ceste sainte vierge fet si grant miracle et estanchiee si grant douleur.
» Il font joie de cest miracle , si s'en vont tout droit a l'yglyse et il firent comme il leur vint a talent , car il ne pot estre autrement.
Et quant il plot a la vierge que ele s'en venist , il ne la porent retenir.
Touz li peuples la convoia a mout grant joie hors de la cité.
A cel tans de lors avoit a Paris un rois qui estoit plains de granz desloiautéz.
Il n'avoit pas creance que Diex eust eue nessance de la vierge ne que il eust sa deité coverte de l'umanité roial.
Cil rois qui adonc estoit a Paris avoit non Childeus et estoit paiens et grevoit quanque il pouoit les crestiens et neporquant il amoit mout sainte Genevieve pour les miracles que ele fesoit.
Il avint chose que prisonniers qui avoient deservie mort et devoient perdre la vie et estoient mis en prison , il estoient jugiéz de pardre les testes par un forfet qu'il avoient fet.
Maintenant est cele novele venue a la sainte damoiselle que crestiens qui de creance ierent repris estoient pris et Childeuz , qui emprisonnéz les avoit , s'estoit destournéz et si avoit fet les portes fermer qu'il ne vouloit pas que nus hons terriens les pouist trestourner juques atant qu'il en eust fet justice.
La vierge se desconfortoit pour ce qu'ele ne pouoit entrer dedens la cité , si le vouloit moustrer a Dieu et dire.
« Ha ! fet ele , biau sire Diex , glorieus pere , ne soufréz pas que vostre loi soit hui abessiee ne honnie par gent paienne.
Ha ! Sire , fet ele , qui savéz touz biens , je te pri et et requier que tu par ton vouloir me lesses les ames sauver , se je ne puis avoir les cors.
Biau pere , ice te requier je hui en cest jour.
» A cest mot boute et la porte oeuvre maintenant si que tuit l'ont veu et aperceu dont il orent merveille moult grant de ce qu'ele a la porte ouverte sanz clez.
Il en tiennent entr'eulz mout grant plet et la vierge s'en vet aprés le rois et l'a tant chacié que ele l'a ataint , si li a sermonné et dist qu'ele li a sa felonnie estainte et que aus prisonniers son corrouz a pardonné et por l'amor de la vierge que il tant ainmoit leur a quité le blasme.
Aoréz soit Jhesu Criz qui en tele maniere oeuvre pour l'amor de s'ancelle.
En Secille avoit un saint home qui estoit apeléz Symeon.
Il avoit le siecle en mout grant despit , einsi con l'escripture le raconte.
Il estoit courtois et sages envers Dieu et au siecle estoit sauvage et divers.
Li mondes ne li plot onques.
Il fu XL ans evesques d'Antioche.
Il estoit coustumiers d'une chose que , quant aucuns venoit en France , si mandoit saluz a Genevieve , ne ja nus alast deci la que il ne demandast mout de lui.
Il li mandoit comme a cele que il moult amoit que pour Dieu ne l'oubliast mie.
Il ne l'avoit onques veue et si savoit il bien son courage et ele savoit ausint tout le sien.
Or ne dites dont pas que cil qui sont parfaiz en Dieu et en bien ne sachent l'euvre et le fait li uns de l'autre , ou que il soient , encore ne s'entresoient il mie veu.
L'en le set bien par saint Ambroise , qui de Melan fu evesque , et par un autre le set en encore qui est apeléz Seurins , qui d'Egrepine estoit evesque.
Il avoit mout fine amour entr'eus II.
Il amerent saint Martin de grant amour.
Il counurent bien la fin de lui , car si comme il parloit a Damedieu , saint Ambroise le sot un jour.
Il aperçut son trespassement si comme il estoit ou sacrement de la messe.
Il avoit ja la messe presque toute chantee quant il vit l'ame du saint confessor qui estoit presentee devant Dieu et estoit mise en un tresor mout precieux.
Mes sains Seurins sot ainçois que sains Martins estoit trespasséz.
Il chantoit encore matines quant il parti du siecle.
Sains Beneoiz , uns abés , ses ordres apert bien seur touz autres , il ert ensaingnement de touz biens et de touz moinnes et commencemenz de touz ordres.
Il estoit mesure et compas et mireours des escriptures.
Il estoit plains de bonté et fontainne d'umilité.
Tout ce ot sains Beneoiz en soi.
Nostre Sires li demoustra par la bonté qui en lui estoit quant saint Germain trespassa et quant l'ame li parti du cors.
En tel maniere s'entreconurent de courage Symeon et la sainte vierge qui maintes bontéz ot en lui ne onques ne furent ensamble en nul pais.
Un jour estoit en sa ciaulle et une meschine ot avoec lui qui Celimeste estoit apelee.
Cele qui estoit nete de touz max ert sa meschine et la servoit et fesoit son labour par mesure et ele estoit plevie d'un jouvencel et quant il vit qu'ele fu de si bone vie et amoit sainte Genevieve , il li ert avis que il auroit faite male poinne , se il ne l'en estoit miex.
Lors li a retraite une chose.
« Dame , fet ele , se il vous vient a gré , je voeil que li siecle me lest , car je l'ai guerpi et lessié.
- Ma douce amie , fet ele , por Dieu je vous pri que me changoiz mon habit.
Donnéz moi l'ensaingne tant seulemant que je soie vostre com avoec voz autres serors.
Ce sera voz hennours et mes biens.
Se Diex met en moi aucun bien , je croi que vous i auroiz grant part.
» Et quant la sainte vierge l'a entendue , ele en a grant joie et si atent grant chose de lui.
Ele li met devant maintes choses et li commence a raconter por ce que la chose li plaise plus et cele en ot en son courage mout grant joie.
Ele li a baillié novel habit.
Eles s'en vont entr'eus II a Miauz , car eles avoient paour du vallet qui fianciee l'avoit , que il li avoit esté dist que il avoit sa fame perdue dont il ot au cuer grant douleur.
Il se mist tantost a la voie , si les a tant chaciees qu'il les a aconseues et bien sachiéz qu'il ne les adesa onques , qu'il n'en ot pouoir ne lesir.
Eles sont venues devant le moustier , si se sont arrestees iluec pour ce que les portes estoient fermees et les gens s'estoient entour euls assemblees qui esgardoient la chace d'euls et du vallet , mes il ert entréz en fole oeuvre.
La porte ouvri voiant ceuls tout sanz ce que nul la desfermast.
Lors si se sont ou moustier ferues.
Et quant li vallet vit que chose que il peust fere ne li a mestier , si s'en repaire touz dolanz et touz corrouciéz et tuit cil qui le miracle virent s'esjoirent de leur venue.
La pucele brisa en tel maniere la baniere de cest siecle ne onques puis ne la redreça.
Ele crut et essauça en bonté.
Ele fu puis tant comme ele dura en vie servie de II vertuz , ce fu de chasteé et d'astinence.
Ele remest a Miax ou ele fu lonc tans.
Damedieu fist maintes vertuz por lui et , aprés ce qu'ele fu delivree du valet , li envoia sa dame come en cele en qui ele a mout fiance une damoisele qui estoit contraite et qui de II ans n'avoit fet nule oevre de ses mains ne ne pouoit aler ne santé avoir ne ne se pouoit aidier de pié ne de main qu'ele eust.
La douce vierge li estandi les piéz et les mains mout doucement et , tantost comme ele ot a lui atouchié , s'en iert partie la douleur en tel maniere qu'ele ne senti mal nul n'en pié n'en main.
Ses cors estoit touz genz et sainz et toute la douleur qu'ele sentoit est estainte , Dieu merci et la sainte vierge.
Ele estoit un jour en sa ciaulle et avoit avec lui une fame de cui ele avoit le deable novelement chacié hors de son cors et l'ot mise arriere en son sens par le haust roi qui joustice toutes choses , si est li deables moult corrouciéz quant il est enpiriéz par la vierge.
Il ne se pot plus prendre fors que tant que la fame avoit un petit enfant et joenne qui n'avoit que IIII anz encore d'aage que li deables , qui a nul bien penser ne puet ainçoiz ert touz jors ententif a mal fere , l'enpaint en un puis et bouta.
Et si comme je cuit , il i fu grant piece et tant i fu que en la fin l'en l'ot trest tout mort.
Li brait et li criz que la mere fesoit erent si granz que jamés nus hons n'orra greingneurs.
Ele bat son piz et descire et deront ses cheveux et fiert ensamble ses poinz et detort si que par la douleur que li peuple voit qu'ele demainne s'i assemblent.
Et quant ele vit sa couleur pale , ele en ot au cuer mout grant douleur , si prent mate et dolente son enfant entre ses braz tainte et pale de tres grant douleur.
Ele maint devant la sainte vierge jus a la terre et si geta granz cris piteus et plains; mout engoisseuz ses cors si a dist : « Precieuse vierge , se tu eus onques a Dieu point d'amor , je te pri et requier pour cele vraie amistié que Dieu t'a moustree que tu aies hui pitié de moi et me rent mon enfant ou , ce se non , jamés n'auré joie.
» Quant la vierge a entendue la douleur que ele fesoit , pitié li atrait les lermes du cuer , si qu'i li covint a plourer.
Ele s'est maintenant mise a la terre pour horer et si couvri de son mantel meisme l'enfant.
Et quant ele ot s'oroison fenie , Diex a ouvré tant pour lui et pour sa proiere que il remist en l'enfant la vie.
Il l'a resuscité voiant touz por la grant bonté qui en la vierge estoit et pour ses prieres plainnes de lermes que Diex a tant amees et par le signe de la croiz.
La mere cria durement a haute voiz : « Ha ! Diex , beneoiz soies tu qui pour l'anmor de t'ancele m'as mon fuilz rendu et moi remise en mon sanz.
Sire , l'en te doit bien mercier de II miracles mout biax que tu as faiz voiant la gent.
Tu m'as garie du deable et si as remise en mon enfant la vie.
» Il estoit alors quaresme que l'en jeunoit et li enfes estoit encor paiens.
Il ert maintenant entréz dedens la ciaulle , si l'ont prinseingnié de par Dieu et crestienné l'ont et du saint cresme enoint et donné a Damedieu et s'ame faite nete et li ont sauvee.
Il ot non Celonniers pour ce que il fu baptiziéz en la ciaulle.
Il n'ert pas avers a ses amis mes douz et debonnaires et a touz aide volentiers.
Il pert bien a la bonté de sainte Genevieve que il est par lui eslevéz.
Ele estoit une foiz alee a Miauz ou ele avoit mainte ame sauvee et retraite de mauvaise oevre.
Uns hons vint devant lui qui avoit la main contreste duqu'au coute.
Il hauçoit de l'une main l'autre.
Li braz estoit touz sainz par desus jusqu'au coute.
Il ne sentoit mie la main , neporquant ele i estoit toute.
Il proia la vierge mout doucement qu'ele li face aide et secours et que sa douleur qui einsi le maaingne li estaingne.
La vierge le prent par les mains , si li estant toutes les jointes et si atouche le braz et le saingne et fist de cuer et de bouche a Damedieu oroisons que il ama et tint chieres si que tantost li rendi ses mains.
Et touz li peuples prist Dieu a mercier de la main qui toute estoit nercie pour le mal ert devenue toute sainne.
Car Damedieu , por l'amor de la vierge qui de grant bonté estoit plainne , l'a en petit d'eure guerie et li peuples en aeure Damedieu tout ensamble.
Or vous lairons atant de cestui miracle et si vous conterons aprés d'un autre.
Un jour avint que la dame estoit a Paris , si s'estoit li deables mis ou cors a XII que hommes que fames , car il leur vouloit tolir les ames.
Trestuit li XII forsenéz furent amenéz devant lui et cil qui amenéz les i avoient prioient au plus doucement que il pouoient la vierge sanz avoir honte ne vergoingne , si li distrent comme gent qui estoient plains de corrouz que por Dieu et por pitié et por misericorde la semonsisent et menassent a ce qu'ele vousist ceste gent qui estoient espris du deable guarir et que Damedieu les remeist en leur sens.
Il li prierent mout doucement , car cil qui a mestier de la chose prie plus de cuer et plus devostement que cil qui n'en a nul mestier.
Quant la dame entendi la clamor que cil li firent tuit ensamble et ele vit la douleur que cil soustenoient qui forsenéz estoient , si li vindrent de cuer les lermes aus eulz , si en fu mout dolente et corrouciee.
Quant ele veoit aus deables avoir si grant pouoir que il s'estoient mis en l'ymage et en la forme que Diex ot donnee a l'umain lingnage , il meismes la volt avoir.
Or se travaille li deables a ce que il la puisse decevoir.
Ce n'est mie merveilles s'i li plest , car celes meismes images que nous avons ont il.
La precieuse vierge s'aclina a terre pour ourer , si demoura longuement en oroisons et tant i demoura que Diex entendi sa proiere et tantost comme ele fu de terre levee , si a veü en l'air la gent qui estoient desvéz.
Et tuit cil qui la estoient orent apertement veü qu'il n'atouchoient n'a pié n'a main n'a terre n'au ciel et ele leur dist qu'il alassent querre merciz a la chapelle saint Denise.
En tel maniere leur devisa la dame et chascuns disoit que il ne pouoit.
« Mes il nous estuet avant deslier.
Nous ne porrions avoir consentement a ce que nous peussions d'icit movoir , se vous ne veniéz avoec nous.
- Il estuet , fet ele , que vous i ailliéz et vous gardiéz tres bien voz bouchez que il n'en isse parole nule devant que vous m'aiéz veue.
Ainçoiz soiéz autresint con se vous estiéz trestouz muéz.
» Atant s'en vont cil qui estoient forsenéz tout droit a la chapelle plus tost qu'il porent et la dame aloit aprés por ce qu'ele les vouloit deschargier du fessel qu'i soustenoient.
Ele s'estoit desus le pavement acoutee , si commença de cuer a prier Dieu en cui ele a mise toute s'esperance.
Ele n'i ot mie mout longuement demoré quant il commencierent a crier a haute voiz.
« Ha ! firent il , li saint que sainte Genevieve prioit nous vindrent delivrer et secourre et haide fere.
» Einsint commencierent a crier quanqu'il porent a haute voiz.
Ce fu grant merveille quant il sorent la fin de leur delivrance qu'il n'estoient pas en Dieu parfaiz ne veritables , ainz parloient par l'anemi.
Il veoient venir les apostres et avoec euls li martirz et tuit li saint qu'ele prioit venoient aprés avec et estoit chauscuns apareilliéz de lui aidier.
Lors furent li deables tuit concluz et maté ne ne porent plus arrester es cors des hommes.
Et quant la vierge sot que li sainz venoient pour lui aidier , ele est venue a ceulz qui forsenéz estoient et si les a saingniéz.
Les deables ne porent plus demourer en eulz , ainçoiz issirent hors des cors aus forsenéz si que toutes les gens qui iluec estoient les virent issir hors des XII genz et tiex paours entra es cors de ceulz qui la estoient par un petit qu'il ne furent mort.
Il furent ausi comme tuit ivre de la paor qu'il avoient eue.
Lors sorent il bien que li forsenéz estoient gueriz et delivréz des deables , si en rendirent louenges a Dieu qui por sainte Genevieve ot fet tel miracle qui sera retret touz jors mes.
Il avint chose que la vierge entra en la celle le diemanche devant la Thyfaine.
Ele rendi a nostre Seingneur graces et oroisons et prieres si com elle devoit et si vous di que ele fu en sa celle tant comme la seson dura de la Typhainne juques au juesdi que nous apelons le juesdi asolu.
Li Juif qui trahirent nostre Seingneur ce sont tolu a cest jour henneur et franchise.
A celui jour gaaingnierent il mort et non vie.
Il orent bien deservie la mort , car la leur mort si monta et crut et la nostre si resucita.
La dame fu en son habitacle jusqu'au juesdi de la Cienne.
Or vous dirai un biau miracle qu'il avint cele semainne meismes.
Une fame qui estoit plainne de folour qui ne cuidoit pas que la vierge fust plainne de si grant bonté , li vint a talent que ele iroit la ou la vierge estoit et si enquarroit de son covine et de son estre que Diex qui touz biens et touz max set et voit vit bien que ceste volt par engin et par fauseté essaier Genevieve s'amie chiere et bien veoit que li deables li amonestoit , si pardi la veue de ses eulz ainçois qu'ele fust entree dedens la porte si que toutes les genz qui la estoient le virent apartement.
Einsintfaitement set Diex vengier ses amis.
Il vendi chier a cele desloial fole la mauvestié dont ele estoit plainne et cil qui destourne le bien a fere trebuche en pechié et en ordure encore n'en voeille il point fere.
Il n'est mie merveille se cele qui si malement fu forfaite vers la sainte vierge se desconfortoit et esmoiet , car sanz faille ele ot par son fet perdue la veue des eulz.
Ele vint maintenant a la sainte vierge querre merci comme cele qui n'estoit n'en ciel n'en terre.
« Ha ! fet ele a la vierge , Dame , je estoie trop malement fole et desmesuree que je ne pooie mie croire que vous feussiéz plainne de si grant bonté comme vous estiéz.
Mes or sai je bien certainnement que vous estes bonne sanz nule decevance , si vous cri merci en l'aneur de celui qui en si grant bonté vous maintient que vous aiéz merci de moi en tele maniere que vous me rendéz ma veue que je he perdue par mon pechié.
» Et la vierge qui estoit esprise de si grant bonté li mist sa main seur son viaire et fist le singne de la croiz seur ses eulz et cele qui par son pechié estoit deceue recovra sa clarté maintenant voiant touz ceulz qui la furent , si en rendirent graces a nostre Seingneur.
Il avint un jour que a Paris ot une grant famine que touz li pueples i moroit de fain et estoit la sité si povre que il n'avoient ne pain ne blé.
Cele chierté dura X anz ne onques en touz ces X anz n'i pot navie venir que tantost perie ne fust.
Ne la nef ne fu si forz ne si sainne qu'elle ne perisist tantost comme ele fust au port et qu'ele ne trebuchast en l'eve.
Li bourgois a qui les granz afferes de la ville apartenoient sont venuz a sainte Genevieve , si li ont trestuit ensamble moustré mout doucement la souffraite et si li distrent que la contree et touz li pueples estoient malbailliz , car nes n'i pouoient arriver , « si nous estoit touz de fain mourir » , si en a eu si grant pitié qu'ele leur aloit querant a mangier.
Ele fist tant nager par nuit et par jour que cil qui la navie menoient arriverent droit a un chastel qui Arsise estoit apeléz.
En cel chastel troverent grant foison de blé , si en orent emplies toutes leurs nes.
Et quant il orent leur besoingne acomplie , si sont venuz arrieres a grant joie.
Damedieu les menoit pour l'amour de la vierge et quant il sont venuz illuec ou les nes souloient venir , si les fist venir de l'autre part.
Il avoit un fust desouz l'eve qui ja ne feust trovéz par nul homme ne jamés tant comme li mondes fust nule navie n'i arrestast qui tantost ne perisist , se Diex ne l'eust enseingné et descouvert a la beneoite vierge.
Ele commanda que le fust qui les fesoit perillier que l'eve avoit covert et repost soit ostéz.
Les notonniers s'apareillierent maintenant de tranchier le fust ou li deables souloit converser et mener joie por la cité qu'il apovreoit.
Il sont tuit acoureus cele part.
Ainçoiz que il eussent cop feru , arracherent le fust et souzleverent par la priere de sainte Genevieve.
Lors si s'en sont maintenant issuz petiz deables qui estoient perz et indes et si estoient autresint coulouré comme se il fussent trestouz doréz et , a l'issir qu'il firent de desouz le fust , en issi une si grant puor et si male que ce fu merveille a sentir.
Il s'en issirent voiant tout le monde et departirent d'iluec ne onques puis les nez n'i perirent.
Mes la pueur atourna si malement ceulz qui estoient la qu'il furent tout le jour malades.
Cist glorieus miracles fu biax et plaisanz et deliteus a touz ceulz de la cité.
Chascun pleure par grant humilité et souspira et ahoura sainte Ganevieve.
Une foiz estoit a un chastel qui estoit apelé Arsiz.
Touz li mondes venoit devant lui por la grant bonté dont il savoient qu'ele estoit plainne.
Un preudom vint avoec ses genz qui avoit grant douleur a son cuer por sa fame qui n'estoit pas sainne.
Ele li fesoit mout de douleur.
Ele avoit esté III ans paralisie , si comme cil disoient qui d'enfance la connoissoient.
Il vint a la sainte vierge , si li dist : « Dame , je vous pri et requier pour le Saint Esperit que vous veingniéz avoec moi en ma meson tant que vous aiéz ma fame veue qui longuement a esté en langeur.
Ha ! Sainte Dame , auroit mestier priere en nule maniere que vous venissiéz avoec moi.
- Biax amis , fet ele , oil.
» Ele s'en ala avoec lui tantost , si trova la malade dedens son lit qui n'avoit esté levee III anz avoit , car la douleur qu'ele sentoit estoit trop grant.
La douce vierge se mist tantost a genouz , si pria de cuer simple et s'umelia a Damedieu et li pria et requist que il consentist par sa pitié que cele fame ne souffrist plus douleur n'angoisse.
Tantost devint sainne la fame comme ele ot fete s'oroison et tuit cil qui oient cest miracle doivent Dieu croire et louer qui si set fere aperz miracles a la requeste de ses amis.
Une autre foiz avint que une fame ot changiee sa vesteure et devint nonnain et s'en vint de Tours a Paris.
Ele ot changiéz sez vestemenz , mes por ce n'ot ele mie changié l'enlacement du monde.
Li vestemanz ne valoient gueres a changier , se l'en ne deguerpesist le monde.
Car si comme un sages hons disoit : « Il couvendroit fouir l'ort delit du monde et vivre selonc le net habit de virgineté et selonc la douce humilité.
» Ceste nonne dont je vous ai parlé ne lessa pas le monde ainsi , car aprés ce que ele fu sacree , fu ele violee et corronpue , si fausa sa virginité et sachiéz que ele n'ot mie de sa plus haute dignité.
Quant cil tresors en fu ostéz , elle s'en fu a la celle venue aprés ce que ele ot esté corronpue ou sainte Genevieve demouroit , car ele se vouloit de lui acointier.
Mes neporquant ele celoit bien et couvroit son courage et sa follie et son pechié et son fol pensé.
La vierge li fist mout biau samblant et si li tret par beles paroles , car ele set bien tout son me et por ce ne l'ot ele mie en gregneur desdaing , ainçoiz la resonna deboneirement et li dist : « Suer , dites moi se vous estes veuve fame ou nonne.
Dites le moi ! Nel me celéz vous mie ! - Dame , fet ele , voirement sui je nonnain.
Je fuilz le siecle tant comme je puis.
Je sui sacree et beneoite ne mes cuers ne couvoite el fors que Dieu servir seulemant.
Iceste chose si m'agree , car je sui s'espouse et s'ancelle.
Je sui pucelle , si li porte foy et loiauté.
- Vous avéz droit , fet la sainte vierge , Damedieu vous en prest force et vertu.
Mes or me dites qui ce fu qui jut avoec vous et vous viola et deçut en avoutire desloialment.
Ice ne me devéz vous pas celer.
Mes ce vous me dites le tens , ce ne sera pas follie , ainçoiz sera grant sanz , ou vostre chasteé fu enfrainte et brisie.
- Ha ! Sainte vierge glorieuse , fet la nonne , merci.
Por Dieu vous pri comme pecherresse et forfaite , car deables me couchia et deçut quant je meffiz envers mon creatour.
Je sai bien que vous estes sainte chose.
Damedieu vous a moustré mon pechié comme desloiaus que je sui et por l'amour de celui que vous tant améz et tenéz chier , vous requier je merci por les saintismes nons a celui vers qui vous estes anmoureuse.
- Ma douce amie , fet ele , mes pardons ne vous porroit gueres valoir.
Vous devéz avoir fiance en Damedieu , qui amende et pardonne les repantanz et en prent l'amende de ceulz qui maintiennent leurs pechiéz et ne veulent venir a repantance.
Or vous pri je que des or en avant soiéz nete et pure et chaste et gardéz que vous ne soiéz ausi comme li ypocrites qui couvoitent les biens du monde et ne font nules bonnes oevres.
» Sachiéz veraiement que Damedieu ama mout ceste sainte , a qui il moustra le fet et l'euvre de la nonnain et coumant ele avoit meffait vers Damedieu.
Ce fu grant miracles et aperz.
Or vous sera descouverz uns autre miracles qui vous doit bien estre retraiz por ce qu'il fu faiz voiant maintes genz.
Ele s'en ala un jour a Troie , ou Damedieu fist por lui maintes vertuz.
La grant presse des genz qui estoient foiblez et nues sont venues encontre lui.
Eles estoient nues de santé et plainnes de douleurs ne por ce n'avoient sainnes esté.
Tant en i ot , si con li livres nous raconte , que li nombres ne pot estre seuz.
Cele hauça sa main , si les a saingniéz et fet le seingnacle par qoi li deables fu vaincuz et nous ert escuz contre lui.
Tantost comme il furent saingniéz , il reçurent , si comme a Damedieu plot , santé de leur enfermetéz.
Il i orent amené un homme qui de grant tens n'avoit goute veu por ce qu'il ouvroit au diemanche.
De l'autre part i estoit venue une pucele de XII anz qui les eulz avoit luisanz et clers ne onques n'avoit veü goute sanz doutance jour de sa vie.
La vierge qui Damedieu estoit amie a levee sa main , si les a ambedeus seingniéz.
Et tantost comme ele les ot seingniéz , il virent ambedui si comme il vint Damedieu a plaisir.
Damedieu donna a l'ome et a la damoiselle novele veue.
Un autre miracle vous voeil retrere qui dedens cele cité meismes avint que uns soudiacres vint a lui por les miracles qu'ele fesoit.
Il avoit un sien petit enfant a cui fievre avoit tenu tant longuement qu'ele l'avoit apressié de mort.
Ele l'avoit tenu par X mois , si li avoit tolue la vertu du cors.
Li peres aporta l'enfant devant la vierge come cil qui mout durement se desconfortoit.
« Dame , fet il , por l'amor de Dieu je vous pri et requier que vous aiéz merci de cest enfant ci.
Il ert mout destroiz et mout dolereus.
Mout a grant piece que il n'ot santé.
Por Dieu praingne vous de lui pitié , car vous li pouéz bien donner.
» La sainte vierge fist devant lui eve aporter et , quant ele i fu aportee , si la seingna et ensaingne au pere et commande que il en doint boivre a l'enfant.
De ce ot li peres mout grant joie , si li donna cele eve a boivre et , tantost comme il ot beue , il reçut santé et fu tout sainz.
La dame venoit un jour d'Arci.
Il i avoit IX nes tout par conte qui plainnes estoient de vitaille.
Mes li venz les traveilloit forment.
Il avoit avec lui une dame a cui ele avoit l'ame sauvee et delivree du deable par la volenté de Jhesu Crist.
La dame s'en venoit a Paris droit , mes un grant torment leva qui li tormenta toutes ces nes et emplissoient a grant esploit d'eve.
Quant sainte Genevieve vit que sez nes perissoient et emplissoient , mainz granz souspirs issirent de son cuer , si tendi en II ses mains vers le ciel et dist : « Glorieus rois , Sires qui estes touz puissanz et plains de bonté , Sire , departéz cest torment et sauvement nous menéz.
L'avoir est vostre et la vie et les nez ensement sont voz.
» Atant est reméz li tormenz et si tost comme ele ot fete s'oroison , la tourmente iert retraite et li venz se sont asouagiéz en tele maniere qu'il ont puis nagié tout sanz peril et sont venuz droit au port.
Et quant li notonnier ont veu que Diex leur a einsint aidié pour l'amour a la sainte vierge , si en orent mout grant joie.
Il avoit avoec eulz un provoires qui Besus estoit apeléz.
Il ot mout afoibloiee la parole et la couleur li fu palie et tainte pour la paour qu'il avoit eue.
Mes auques li estoit revenue por ce que les vens estoient asouagiéz.
Il louerent tuit ensamble le Pere et le Fuilz et le Saint Esperit , qui de si granz perilz les a getéz.
Ele estoit un jour venue a Paris.
Toute la menue gent vindrent contre lui et il acouroient de toutes parz , car il mouroient touz de fain.
Ele fesoit por euls un larrecin dont ele devoit mout estre louee , car ele aloit prendre les pains es fours et , quant ele les i avoit pris , ele les metoit es mains aus povres.
Cil qui pour Dieu repest le povre , il revest Damedieu de s'ame.
Les fames qui metoient les pains es fours redoutoient la sainte vierge por ce qu'ele les embloit et trahoit hors des fours en larrecin si qu'elles n'en savoient mot.
Eles estoient touz jours en doutance qu'ele n'eussent mie tout leur pain.
Eles en tenoient grant plet.
Chascune treoit son pain du four et contoient souvent et remuoient.
Les chanberieres , Dieu merci , trovoient tout leur conte de leurs pains.
Un mains n'en i ot de tant comme celles en i avoient mis.
Eles firent de lui la gregneur joie qu'eles porent pour le miracle qu'elles virent , si en louerent et ahorerent Damedieu et le corurent conter a tout le monde comment il leur estoit avenu.
La sainte avoit plus s'esperance en Damedieu qu'ele n'avoit au monde , car que de cez choses qui au monde estoient ne volt ele avoir nule couvoitise.
Ele estoit de pitié si plainne et de charité qu'ele donnoit aus povres quanqu'ele avoit.
Ele fesoit mesure et reson.
Onques ne daingna aquerre ne monteplier autre usure.
Couvoitise qui fet plourer le monde et qui les engingne par ses darz ne fu onques voisine a ceste.
Un saint anges ravi son esperit ou ciel si qu'ele vit le leu ou li usuriers estoient es tourmenz dont il erent tourmentéz et si vit que leur tresor valoient por quoi il estoient si tourmentéz.
Ele plouroit souvent por ce a lermes qu'ele savoit bien que li termes de la mort venoit chascun jour , si se doutoit fort et cremoit.
Bien sachiéz vraiement que , encore soient fait li saint au monde et que il aient deservie la glorieuse vie des ciex , ne s'oseront il fier ou monde , car si comme saint Geroimes dist et raconte , nous trou en escripture que il n'a criature au monde qui tant soit pure ne fine ne bien parfaite d'autres qu'en peust pas bien la plus petite joie de paradis deservir ne par nule riens venir a lui.
Mes Diex qui est plains de pitié nous a euvré ses mains.
Sa misericorde est si grant qu'ele nous acorde a lui et atret.
Il ne nous ert pas troubles et obscurs.
Il monteploie a cent doubles noz biens , se nouz nous voulons a lui acorder.
Tant donne largement.
Il avint un jour a Paris que un serjant ot mout mespris vers son seingneur d'un sien afere.
Mes ne vous sai pas retraire ne dire quel la courpe ne li mefféz fu , mes mout l'en blasma durement d'estrange maniere.
Et la beneoite vierge qui en us et en coustume du bien haucier et alever fu va pourchacier et enquerre par oeuvres le preudomme por le vallet a qui il metoit vilain blasme sus.
Ele li pria mout et requist que il feist pes a son serjant et si ne eust envers lui nule haine.
Et cil li respondi que au jour que il en feroit pes fust il honiz ne quant il jamés fera a lui.
La vierge li pria et requist de rechief que il lessast la follie ester et que por Dieu en ait pitiéz et il respont que ele se travailloit en vain.
D'une chose soit ele seure que ja por lui riens n'en fera.
Atant lessa ester la parole puis qu'ele n'i pot conquester riens , si li dist belement au partir : « Amis , por ce , se tu m'as en despit , ne me despira mie Diex.
Il ert dignes de pardonner et d'amender a son vouloir ce que li vilain pechié desvoient.
» Atant se mist cil a la voie en qui nule pitié n'estoit , si s'en est en sa meson entréz.
Il se coucha la nuit en son lit ou ses deliz estoit mout povres , car une fievre mout fort le prist qui touz les membres li debrisa.
Il ot la nuit tant d'angoisse que par pou qu'il ne fu morz.
Mes tantost comme il a veü esclarcir , si se leva , si ert venuz a sainte Genevieve , si ot la geule baee et soufloit ausint comme hours qui escume quant en le chace.
Il venoit tout ausi laidement , ce dist l'escripture , come s'il fust yvres.
Il fesoit mauvaise chiere et mate , si lessoit cheoir a ses piéz et li requeroit merci et pardon.
Et cele qui estoit plaine de pitié ne le desdeingna pas por son forfet , ainçois hausa sa main , si le seingna , et tantost comme ele l'ot seingnié , il fu touz gariz.
Beneoiz soit Jhesu Crist qui a s'amie fet tele henneur et ele soit beneoite et ennouree quant ele l'a deservie.
La vierge venoit un jour d'Orliens , ou ele avoit souffert maint grant torment dedens la riviere de Loire.
Mes riens ne li pouoit nuire ne grever tant par estoit ferme en creance.
Ele ot tant nagié que ele fu venue a Tours et maintenant que ele fu issue de la nef , ele ala au moustier , si trova merveilles de genz qui estoient forsenéz.
Chascuns avoit ou cors un deable que nus n'en pouoit hors geter et les deables crioient parmi les bouches de ceulz en qui cors il estoient et disoient : « Ha ! Genevieve , sainte vierge , ta bonté nous grieve.
Nous ne porrons guerir en nul lieu , nous morrons par toi et par Martin.
Nous sommes matéz et confonduz par voz bontéz et par voz prieres.
Genevieve , font li deable , vous estes trop veritable.
Nous t'avons faiz touz les tourmenz et toute la descouvenue que tu as eue en l'eve.
» Quant Genevieve ot entendue la voiz des deables , si fist la croiz sor ceuz dedenz qui cors il estoient maintenant.
Quant la vierge les ot seingniéz , il se departirent d'euls que plus n'i porent demourer.
A l'endemain estoit la sainte vierge en la chapelle Saint Martin , ou ele fesoit ses oroisons et uns hons qui i estoit forsenéz couroit souvent par devant lui.
Li deable qui dedens lui estoit li ot maumis touz les membres et defroisiéz.
Il li avoit tant mal fet qu'asséz li ot empiriee la coulor , si en fu la vierge mout dolente si a dit a l'ennemi : « Or hors , mauvés esperit envieus ! Vous vous en departiroiz , car ja n'i esploiteroiz riens.
Je ne voeil que vous i demouroiz plus.
» Il vit bien qu'i l'en estuet departir , si s'en veut issir parmi l'ueil.
« Ha ! fet la sainte vierge , mauvés esperit , plus avaler vous covient.
Issiéz vous en tost par derriere , que par la lumiere n'en istroiz mie.
» Li deable s'en ert issuz par desouz comme desconfiz et matéz.
Damedieu a l'ame de l'omme sauvee par la priere de la sainte vierge et son cors remis en santé.
Il pert bien que il ert ses amis , quant il ot por lui fet cest biau mi.
Ici aprés vous en sera un autre retraiz.
Sainte Genevieve estoit un jor dedenz sa celle , si vit venir une meschine que Diex a tel eur i amenoit.
Ele tenoit en sa main une ampoule qui estoit plainne de huille.
Cil qui l'umain lingnage engingne et foule quanque il puet estoit desus l'enpole assis.
C'est nostre encien anemis qui touz jourz entent a mestre en ses liens ceulz qui doivent avoir paradis qui est leur heritages.
Por ce si ne faudra ja s'envie tant comme envie sera en hom.
La sainte vierge apela la meschine qui mout plus mauvaise mecine portoit qu'ele ne cuidoit , car ele avoit enchargié mauvés vessel desus la bouche a l'enpolle.
« Bele amie ! fet la sainte vierge , or me dites que vous portéz et ne le me celéz mie ! » Cele respondi : « Dame , je port huille que je achetai ore a ce port.
Marcheanz la m'ont vendue.
» La sainte vierge s'aprocha tant de l'enpolle qu'ele souffla jus le deable et abati jus a la terre et se ert tantost d'iluec departiz honteulz et maz si que tuit cil qui iluec furent le virent apertement.
Il n'i gaaingna riens a cele fois.
La sainte vierge saingna l'uille et cele qui l'ot achatee l'en a portee en sa meson.
La sainte vierge fesoit en un aoust soier bléz que ele avoit el terrouer de Miaus.
Ala veoir ces soieurs , mes ele ot la esté mout petit quant uns orages leva mout fort qui aus ouvriers fist granz anuiz.
La pluie fu granz et li venz ausi et li tourmenz commença si granz qu'il ne cuidierent mie vivre une seule heure.
« Dame , or nous est mestier que vous nous secouriéz.
Por Dieu , aidiéz nous.
» La vierge se mist a genouz , si fist sa priere a Damedieu de vrai cuer et de net que il abaise , se il li vient a gré et a plaisir , les venz et ne pleuve mes tant que ele ait recueilliz ses bléz.
Maintenant qu'ele ot sa priere faite , li oréz et la tempeste s'est departiz en tel maniere qu'entor lui n'aresta point , mes ailleurs tonna et plut forment si que touz li mondes s'en esmaia.
Et li souleil raia cler et haust desus les ouvriers si que il n'en furent onques destourbéz , ainçoiz ont saiéz tout le jour; que onques le mau tens ne les greva ne n'orent goute de pluie , ainçois chaï toute ailleurs.
Tuit cil qui oient cest miracle doivent celui louer qui ainsi garde sa gent d'ennui.
Ci prochain parent li aporterent un enfant un jor que il amerent mout , si ont dist a la sainte vierge : « Dame , por Dieu aiéz merci de cest petit enfant qui ci est devant vous , car il en a grant mestier.
» Li enfes avoit non Morechiers.
Il estoit muéz et avogles et clops et sours.
Il avoit toutes ces IIII douleurs.
La sainte vierge prist un poi d'uile , si li en mist seur touz ses membres.
Ele li oint trestout le cors.
Aprés lava sa main , si fist seur lui le signe de la croiz et cil tantost se dreça seur ses piéz touz sainz et touz guariz que il ne senti maladie ne douleur nule.
Il se sont departiz et s'en alerent beneissant Damedieu.
Il se louerent mout de la vierge et distrent : « Beneoiz soit cil de cui si grant esploiz vient et vous ert venuz et qui si bien set guerredonner et haïr et plaire quant il veult.
» Une foiz avint que l'en parloit des miracles que Damediex fesoit por sainte Genevieve s'amie.
Troi preudommes estoient venuz la ou l'en racontoit ces choses.
Chascun d'euls avoit fame qui n'estoient mie sainnes , ainz souffroient mout poine et angoisse.
Les preudons s'en sont venuz droit devant sainte Genevieve faire leurs complaintes.
« Dame , font il , nous vous prions que vous vaingniéz por Dieu veoir noz fames qui sont trop vilainnement malades.
Nous savonz certainnement qu'eles seront guaries si tost con vous les auroiz veues.
» Il l'ont tant priee et requise qu'ele leur a otroié qu'ele s'en ira ovec euls , si s'en vont tuit ensamble et les trois fames qui orent foi et creance en la vierge firent grant joie quant eles virent sainte Genevieve.
Et ele s'aprocha d'eles plus tost qu'ele pot , si les toucha par tout et bailla et tantost comme ele les ot touchiees , si sont guaries de leurs enfermetéz.
Tuit cil qui vidrent cest miracle voldrent la vierge hennourer et Dieu de meilleur cuer et de plus verai amer.
Ele estoit un jour alee a Orliens , si vint devant lui une fame qui Frarinne estoit apelee.
Ele avoit mout grant douleur a son cuer por une fille qui Claudienne avoit non c'uns forz max destraingnoit si qu'ele estoit mise a terre por mourir.
Les gens qui estoient entour lui i atendoient mieuz la mort que la vie.
Frarine vint ses poinz batant et sa poitrine devant sainte Genevieve et li requist por l'amor a cele dame , dont li glaives tresparça son cuer quant ele vit son fuilz ferir , qu'ele viengne sa fille garir qui la est demie morte.
La dame qui estoit plainne de pitié conforta a Frarine et ala avoec lui veoir sa fille que la mort destraingnoit.
Ele la seingna et benai et la mort qui tout covoite et prent a la damoisele lessiee en vie.
Damedieu pour l'amour de sainte Genevieve la rendi toute sainne a sa mere et la gari de touz sez max.
Cist miracles fu mout tres biax et si le virent maintes gens , qui en louerent mout Damedieu et s'amenderent de leurs mesfaiz.
A Miaus ot jadis un seingneur qui estoit malades de son cors.
Frumenin estoit apeléz.
Il avoit II enfermetéz mout granz qui IIII anz l'avoient tenu si comme cil disoient qui de lonc tens l'avoient conneu.
Il estoit touz droiz a Paris venuz la ou la sainte vierge demouroit.
Il ne regarda mie a s'anor ne a sa hautesce , ainçois s'umelia tout ausint comme feist un povre , si prie a la beneoite vierge de douz cuer que ele prist icelui seingneur qui est sires deseur touz autres et poissanz que de ses maux li face alejance , se il li vient a plesir.
La beneoite vierge a fait le signe de la croiz seur le col qu'il ot mehaingnié , si l'a gari en tel maniere qu'il ne senti mal ne engoisse , si en rendi graces a nostre Seingneur.
Ces miracles que je vous ai icit contéz fist cil qui par sa misericorde acorde et atret tout a soi por l'amour de la beneoite vierge.
Et ele estoit une foiz a Orliens , ou il avoit maintes gens qui avoient les deables es cors.
Ele les chaça hors a force.
Sainz Yvulcres oÿ dire que sainte Genevieve estoit a Orliens ou ele fesoit mout de biens et mout de vertuz.
Mainte grant merveille li en a l'en contee , si s'apareilla de venir a lui.
Il s'esmut de Banevant tout seuls , si s'en ert droit a Orliens venuz.
Il avoit tant quise et demandee qu'il l'ot devant l'yglyse trovee.
Il ot avec lui mout de gens , car leurs evesques estoit mors.
Ce fu cil qui prumierement avoit esté en la cité evesques.
Icelui jor fesoient il l'eslection mout devostement que Damedieu leur donnast tel pastour qui profitable leur fust et que li siens nons en feust essauciéz.
Ivultres et uns autres compains s'estoient muciéz desouz un autel pour ce qu'il ne vouloient mie si haust monter ne si grant seingnourie avoir devant que il aient mout deservie.
Endementres qu'il estoient en oroisons , il virent un coulon descendre desus l'autel ou cil Yvultres estoit , qui li estoit assiz desus l'espaule.
Bien apert que il iert amis Jhesu Crist.
Les gens a qui il plot et agrea en firent evesque sanz plus fere de demouree et en orent mout grant joie de ce que nostre Sires leur ot esleu.
Il fu eveques a leur plesir.
De ce ne doit nus estre en doute.
Il leur fu par lonc tens bons pastours.
Il avoit en lui tant de sens et de valor que il savoit par le Saint Esperit , einsint comme a Damedieu plesoit , que evesque ne pouoit en l'yglyse Saint Martin por conjurer l'ome guerir du deable.
Ice li fist a savoir nostre Sires que nus n'i pooit avoir pooir fors seulement cele fame qui si vilment fesoit le deable issir de l'omme par l'uis desouz.
Le pouoir en ot ceste seur touz.
C'estoit la sainte Genevieve qui grevoit le deable et destruisoit quant ele le trovoit en l'eglyse , si s'en aloit maintenant qu'ele li conmandoit et ne pooit en nul cors arester que il ne s'en alast tantost con ele li conmandast.
Gens passoient une foiz Seinne un jour.
Ne leur fu mie cele foiz sainne ne plaisant , ainçois leur fu hennieuse le jour et perilleuse.
Il leva un grant tourment qui despeça toutes les nes.
Il n'i remest onques mast ne tref entier ne voeilles.
Les nes estoient pres de perir.
Il n'atendoient de nule part nul confort , car les nes puisoient a grant esploit.
Cil qui estoient dedens les nes fesoient mout grant duel por ce qu'il avoient paor de la mort.
Quant la sainte vierge vit le tourment et que la gent se demantoient et crioient et a si angoisseuz criz , si en fu mout ses cuers esmeuz , si fist a Dieu veraie oroison et il li otroia quanqu'ele li requist et bien l'en fist la demoustrance.
Quant ele ot fenie s'oroison , li tourmenz ert tantost remés , si s'apaisa l'eve et li venz et la navie tout ensamble.
Damedieu ouvra ausint pour s'ancele que il arriverent sanz peril.
L'en a devant lui amenee une meschine forsenee qui le deable avoit ou cors qui la destraingnoit mout forment et mout l'engoissoit.
Sainte Genevieve fist aporter une enpole que ele souloit avoir dont ele garissoit les malades.
Ele cuidoit que ele fust plainne d'uile , mes il n'en i avoit point.
Ele ne sot comment ele fu espandue , si en fu mout dolente.
Et nepourquant li vessiauz ert devenuz entre ses mains touz plains.
Damedieu i mist grant planté d'uile.
Ele en oint la fame par tout le cors , si li ot tantost le deable , qui si mal la menoit , chacié hors du cors.
Maintes gens ont monteploié cest miracle , car il ont conté par tout et encore se vante Sainte Iglise que Damedieu fera de sainte Genevieve s'ancele et s'amie par la bonté qu'ele avoit en lui.
A touz ert chose conneue ne destournee ne puet estre que la mort qui tout veult avoir a sa part que qu'il demeurt que ele ne praingne tout et deveure , ele vint a sainte Genevieve.
Il li estuet a guerpir le siecle qu'ele mout haoit.
Ele ert endormie en Damedieu.
Ele ot achevee sa bataille ou tierz jour de janvier qu'ele avoit au monde touz jours fet.
Ele s'en ala a Damedieu si pure et si nete qu'ele estoit apareilliee de recevoir ces merites , se mestier estoit , ce dont nus ne peust avoir sens ne memoire de raconter.
Ele vesqui sanz nule teche de pechié IIII et X anz.
Ele fist touz jours bien a son pooir tant que a son vrai pere plot que de son resgne la feroit partir.
Il enmena sa fille ausi comme pere doit fere.
Il l'a coronnee entre ses angres de haute couronne qu'il li avoit pieça pramise.
Or sauroiz en quel lieu l'ame de la beneoite vierge fu mise.
Or voeil dire du cors qui el siecle remest , que l'en en fist et ou il fu mis.
La sainte vierge precieuse fu ensevelie et enterree dehors les muriax de Paris , qui lors estoient apeléz Mon Parloer.
Illec parloient les genz et tenoient leurs plaiz.
Iluec estoient faiz et tors et droiz et en l'aneur a la beneoite vierge est orendroit li monz apeléz li monz de sainte Genevieve commant que l'en le nommast devant.
La sainte vierge gist iluec.
Damediex ne la mist onques en oubli , ainçois i fist pour lui maint biau miracle et fet encores.
Je ne vous porroie dire ne raconter les miracles que Diex a faiz aprés sa mort.
Je n'en voeil avoir nul blasme , car ce que je truis en escrit vous en conterai tout sanz mençonge.
Car si comme l'estoire nous dist et conte , il ne sont mie touz en escrit.
Ele aida a maint malade aprés ce que ele fu enfoie.
Uns hons qui estoit forsenéz fu amenéz a sa sepouture.
Il estoit par son non apeléz Quivres.
Il estoit plains de grant devocion et avoit perdue la veue et l'oïe , mes la vierge li ot rendue si tost comme il vint devant lui.
S'enfermeté le lessa que onques puis ne le tint.
Au gens contoient cel miracle : Li parent a un home qui estoient dolant por ce que il estoit malades si l'amenerent devant la vierge.
Il demenoient grant duel por ce que il n'i atendoient que la mort.
Chascuns demenoit grant duel por ce que la mort traveilloit leur ami , si l'ont mis devant le sepulcre.
Si prierent a la vierge de cuer simple et humble que lor amis , qui estoit espaumiz de la mort , leur rende.
Il n'i orent pas mout longuement demoré quant Diex donna santé a l'ome por l'amor sainte Genevieve.
Il se lieva d'entr'eus sainz et haitiéz voiant ceulz qui le voldrent veoir et si parent en orent mercié Dieu por la joie qu'il en orent.
Uns hons qui avoit perdu les bras estoit venuz devant sa sepouture et avoit les II mains contraites por les oevres qu'il avoit faites et basties au diemanche , si en avoit doulor.
Cil avoit en mauvés deliz somis le jor que Diex avoit esleu a son eus.
Conmance son ouvraigne.
Il ne puet estre que planté ne s'aille et bien qui euvre fet si conme li sage nous raconte qui dist que Diex se venge de ceuls qui euvrent a son diemanche.
De pechié et de mauvestié leur sera mout cruelment mis devant.
Li hons qui contraites ot les mains por les oevres qu'il avoit faites requist a la beneoite vierge que ele li feist aide de sa maladie par la vertu du Saint Es.
Et par la benoite vierge s'en repaira sainz et haitiéz.
Devant le sepulcre a la benoite vierge dont l'ame est es ciex lassus ardoit une lampe mout clerement.
Onques a nul jor ne destaingnoit ne nus n'i meist huile que l'en veist ne ne seust.
Tuit cil qui i venoient de cuer i garissoient de touz max.
La lampe avoit tel nature que feux n'i pouoit nule foiz destaindre.
Ele estoit tournee en fontainne.
Ele estoit touz jours plainne sanz metre huile et si estoit tournee en medecine.
Ceste bonté estoit fine et bone.
Maintes gens longuement i garissoient de pluseurs maux et i fu tant que uns rois normanz qui puissanz estoit et sages de guerres vint a Paris si ardi le moustier.
Asséz poïst miex esploitier en autre maniere que fere tel desloialté.
Einsi fu pardue la lampe ne les gens qui l'avoient veue de devant n'en oïrent onques puis parler.
Uns hons est tout droit venuz au moustier qui estoit et ciex et muz et quant il entra dedens l'yglyse , il chantoient Faciam tuam illumina donu domino super servum tuum.
A cel point l'ot Diex amené et savéz vous que cil moz cenefient ? Ce est a dire : Enlumine ta face seur ton serjant et si efface ses meffaiz et sa mauvestié.
Il s'est traiz vers la sepoulture et mist s'entencion en Damedieu.
Il ne le pot fere fors que du cors tant seulemant , car il ne veoit goute et si ne pooit parler.
Il s'acouta devant la sepoulture et Diex l'a iluec en por l'amor de la sainte vierge et por ce que il l'ot bien creue li dona il veue et parole.
Uns hons qui de Paris ert et estoit apeléz Frelconis , onques en sa vie nul jour n'avoit veu.
Il s'en vint tout droit a l'iglise.
La messe estoit conmenciee et si lisoit on l'evangile quant li muéz i vint.
Il i estoit venuz a mout bone eure , car l'en lisoit du Saint Esperiz , c'est a dire Diex fet parler ceuls qui sont muz et fet oïr ceuls qui n'oïent goute.
Quant l'en fesoit ceste devision , li muéz entra en l'iglise.
Tantost comme il crut , si parla.
Damedieu l'a deslié pour l'amor de la beneoite vierge et rendue sa parole.
Trestouz li peuples parloit a lui.
Neis li abés de la meson li demanda et enquist se il onques mes avoit oï goute ne se il avoit onques mes parlé qui si tres bien françoiz parloit et il respondi « nenil » .
Mes Diex li avoit le fil trenchié qui li lioit la parole.
Chascuns se merveilla de ce.
« Damedieu , fet il , en soit aouréz.
» Li abéz si estoit par son non apeléz Defurét.
Il fu bons hons et religieus , si fu mout liéz du miracle.
« Amis , fet il , remaindréz vous avesques nous en cest leu et serviroiz la beneoite vierge par qui vous avéz receue novele joie.
- Sire , fet il , je ne voeil remanoir ailleurs.
Je ne me movrai jamés de ci ilecques , ainçoiz i serviré Dieu et la beneoite vierge qui mout m'a regardé en pitié.
» Damedieu a mout bien esploitié que cil qui onques n'ot parlé en sot asséz en petit d'eure.
Maintes gens virent cel miracle qui en deguerpirent leurs pechiéz et plus en furent amoreus vers Jhesu Crist et plus le douterent et servirent et plus en amerent la vierge.
Une fame se dormoit , si li fu avis c'une voiz li disoit qu'ele alast a Paris et menast son fuilz avec lui por la sepouture aourer ou cele estoit mise qui curoit et delivroit touz les enfers.
De ce nous asseure le livre qui nous dist et conte que li enfes ne vit goute devant que il fu amenéz au sepulcre a la beneoite vierge.
Damedieu a por s'amor a l'enfant rendue sa veue que il n'avoit onques eue et l'a enluminé.
Uns hons qui estoit néz de Paris fu amenéz a la sepouture touz arragiéz et hors du sens.
L'en l'avoit mené en maint leu et a mainte sainte.
Onques por ce ne fu estainte sa douleur ne garie , car Damedieu ne plot.
Tantost comme il fu au sepulcre , onques puis li deables que il avoit ou cors n'ot point de vertu qu'il s'en issi maintenant et cil remest touz sainz.
Beneoiz soit Sainz Esperiz , qui por la beneoite vierge que il ot tant chiere , delivra l'ome enragié.
Une bone fame qui estoit nee d'une vileste deléz Saint Denis vint tout droit devant la fiertre sainte Genevieve.
Cele vilete avoit non Limegnis.
Cele fame si estoit malement grevee d'une fievre qui la tenoit et destraingnoit mout forment.
Ele li avoit le cors empirié et empalie et la coulor tainte.
Tantost comme la fame crut en sainte Genevieve , ele fu garie de s'enfermeté.
A Paris dedens la cité meismes le jor de la nativité a la sainte Vierge par quoi nous sommes de poines getéz , le jor meismes charpisoit lainne une fame que pour nului ne le vouloit lessier tant qu'ele en ot et poinne et anui et tant que une seue voisine li pramist que , se ele ne lessoit ceste besoingne , ele n'i gaaingneroit riens.
Sa voisine qui ainsi la chastioit li disoit qu'el ostast ceste besoingne.
« Ja ne savéz vous quer a cestui jor de maintenant la beneoite par qui nous avons joie recovree nasqui.
- Je ne sai , fet ele , quele Marie.
Dont ne fu ele ouvriere ausi comme les autres fames ? » A cest mot qu'ele dist pardi la veue des eulz et si la tourmenta Diex de maintes autres enfermetéz.
Li viaires li taint et palist et si ert contraite devenue.
Ele ne veoit ne ne pouoit aler ne ne pooit baillier riens que ele eust.
Ele estoit travailliee pour chascun de ses maux.
Les gens l'orent portee au moustier ausi come toute forsenee.
Il l'amenerent devant le sepulcre a la beneoite vierge Genevieve.
Et cele pria de cuer et ploura et dist : « Sainte Marie , Dame , merci.
Estanchiéz mes maux , ne prenéz mie garde a mes forfaiz.
Dame , je ai passé reson et mesure si voirement comme pitiéz c'est enclose dedens vous.
Ostéz moi ceste dolor et ceste destresce qui si me joustice ! » Quant Damedieu vit la simplesce de la fame et qu'ele s'usmelie en tel maniere , si l'a por l'amor de sa mere et de sa beneoite vierge que il ainma et tint chiere desliee de s'enfermeté et la ou ele estoit entre les genz li rendi pié et mains et veue.
Une foiz avint a Paris que Sainne crut tant que il couvint les gens aler hors de la vile si que onques nus n'i pot demourer.
Les eves estoient espandues parmi les mesons et li moustiers en estoient si plains que les clers n'i pooient chanter n'en chapele n'en yglyse.
Li evesque a un clerc apelé : « Amis , fet il , aléz savoir se vous porréz trover moustier tant que nous aions fet nostre servise.
» Li clers s'en entra maintenant en une nef , si ala par la cité najant tant que il vint la ou la beneoite vierge avoit longuement esté.
Il est venuz droit a la celle ou ele souloit estre.
Atant s'en est dedens entréz , si l'a trovee toute neste d'eve que onques dedens n'en i ot goute.
Ce fu biau miracle que l'eve n'aprocha onques du lit ou la beneoite vierge souloit couchier , ainz avironna le lit ne n'i adesa de nule part.
Chascuns se merveilloit de ce que la place i estoit toute seiche et si batoient les nez aus mesieres tout entour et se tenoient illuec tout en un mont.
L'en i pooit estre seurement que l'eve estoit de toutes parz le mur.
Beneoiz soit Jhesu Crist quant il fist cele nestre por qui cil miracles fu faiz.
Li clers s'en ist de l'abitacle beneissant le Saint Esperit , si s'en revint a l'evesque et si li conta la grant merveille que Diex a apareilliee illecques.
Mout fu liéz de ceste novele , si a le jor chantee mese en la chapele.
Ele fu puis plus hantee des genz et tenue en grant auctorité plus qu'ele n'avoit estee devant.
La chapele que je vous di est deléz Saint Jehan le Reont.
A Paris avint un jor que les gens orent pris un larron , si le devoient pendre l'endemain que il ne vouloient plus demourer.
Li lerres ot dist au gaites que il avoit talent d'aler la dont nus ne puet conciderer que il ne coviegne que il i voist.
Il covendra autel fere a chascun.
Quant li lerres , qui de la prison estoit grevéz , dut aler en son afere , si s'en ala quanqu'il pot fuiant au moustier sainte Genevieve et chascuns vet criant aprés lui que l'en praingne le larron.
Un chevalier qui Racon avoit non l'ot lors sesi et pris et dist que il ne li porroit eschaper , se sainte Genevieve l'avoit juré , et dist que toutevoies l'en mainra il que ja aidier ne li porra.
Maintenant qu'il ot ce dist , il chaï a terre touz estanduz et morut de mort soubite.
Einsi a la beneoite vierge aquité le larron qui a l'eglise s'en fuioit grant aleure.
Il enterrerent le chevalier hors de la cité sanz servise.
Il ot mout mauvessement erré.
Il enporta mout pesant fesel , car il ne fu ne confes ne repentanz.
Un jor avint que li Norment , qui mout conquerant estoient , vindrent pour assaillir Paris qui alors n'estoit mie mout fors.
Et cil estoient granz et avoient gregneurs pooir que li oir n'orent onques puis.
Il enporterent le cors a la beneeoite vierge por ce que il doutoient les Normenz a une vile qui a non Arties.
Cil de la vile le reçurent a mout grant joie et quant ele fu venue a l'iglise , li autiex se remua touz et la terre d'entor mua contre le cors de la beneoite vierge qu'il aportoient.
Un cierge esprist desus l'autel sanz ce que nul l'alumast.
Il ont osté le cors d'Arcies et l'ont porté a Deavel et tant comme il fu en la vile i fist Dieu maintes vertuz por l'amor de lui et les gari de maintes langors et leur toli mainte fievre et redreça maint contret.
Damedieu i fist por lui maintes vertuz et maint biau miracle.
Uns abés qui Herberz avoit non vint un jor la sainte vierge aourer , si fist tant de sejor et tant i esploita que il li osta une dent de la bouche que il dut mout comparer par un pou que il n'en reçut la mort.
Diex li vendi mout chier ce que il l'aracha , car une angoisse le prist qui forment le traveilla.
Il estoit mout destroiz et mout doulereus.
Il devenoit sovent pales et froiz et muoit souvent coulor.
Il estoit mout destroiz et mout engoisseus de grant maniere et tant qu'il vint au seingneur et si se confessa de la dent que il avoit arrachiee et de ce pechié se repenti duremant.
« Seingneurs , fet il , je me confesse et si me descharge du fessel qui mout m'a neu et dont je ai mout eu ennui et poine.
J'avoie ceste dent des des autres de ceste beneoite vierge.
Tenéz , fet il , je la vous rent , si en faites vostre volenté.
» Sa force li fu revenue tantost comme il rendi la dent.
Il ne senti nule dolor ne nul mal , ainçoiz a recovree sa senté.
Encor dient les gens et si le tesmoingne li livres et li chanoinnes tuit que cele dent est en l'iglyse dedens un crital.
Une foiz avint a Paris que il i avoit genz qui estoient espris du feu d'enfer.
Il estoient cent et trois touz par conte , si estoient ou moustier de Nostre Dame ou il atendoient sa merci cil qui iluec estoient atendanz a lui.
Mes a cele foiz ne li plot mie qu'il eussent aide de lui , si pleure chascuns forment por le feu qui l'art ne a Dieu ne plut que nus d'euls i fust destainz.
Il crioient dedens l'eglyse si durement que l'en n'i pooit servise fere.
Et si i avoit on aporté touz les cors sainz qui en la cité estoient et tuit li meilleur saintuaire.
Diex volt que cele que il touz jors ot enmee en eust l'annor.
Ce estoit sainte Genevieve sa douce fille que il avoit touz jors eslevee.
Il volt que il eussent par lui santé.
Il orent la vierge aportee a madame sainte Marie et tantost comme ele fu entree en l'yglyse , cil qui ardoient estaindrent.
Il n'en remest que III ardanz qui ne creoient pas qu'il peussent estaindre par lui.
Et s'il creussent ausi comme li cent fesoient , il eussent estéz guariz du feu d'enfer dont il estoient tormentéz.
Il ne crurent pas , si firent folie , car il ne guerirent mie.
Les gens s'esjoirent por l'amor du biau miracle qu'il virent.
Li chanoine confermerent une grant feste et si la font encore el mont Sainte Genevieve , si a non la feste des Ardanz.
La douce vierge ont raportee arrieres el mont dont ele vint et tantost comme ele i fu receue , si i avint un biau miracle que li parent a une pucele qui sanz veue avoit esté nee li amenerent.
Et la pucele s'umelia de cuer et de cors et pria a la sainte vierge qu'ele li meist ses ieulz en clarté , se il li plaisoit.
Martins , qui l'eglise gardoit , a pris de l'uile en la lampe , si en oint a la meschine les eulz et Damedieu l'a enluminee por l'amor de sa douce amie.
La pucele en mercia Dieu et la beneoite vierge et s'en ala fesant grant joie.
Une meschine qui avoit perdue sa veue ot oïe la novele que la meschine estoit einsi guerie , si est maintenant venue la ou la vierge estoit requerre la.
Ele avoit mestier de guerison.
Quant ele ot acomplie s'oroison , si requist a Martin que il li donnast de l'uile et qu'il li en oinsist ses ieulz et , tantost com il en furent oinz , Damedieu li mist sa veue en tel point comme ele avoit esté quant ele ot onques estee plus clere.
Damedieu por l'amor de la beneoite vierge li a toute sa clarté rendue.
Les Normanz vindrent de rechief que il ne voldrent mie atant lessier , si firent tout entor maint cenbel.
De rechief porterent la beneoite vierge a Dravel.
Damedieu fist por lui maintes vertuz.
Tantost comme li cors fu descenduz , il amenerent devant lui un contrait qui estoit plains de granz dolors.
Il aoura la vierge de bon cuer.
Il plora devant la fiertre et cria : « Ha Dame ! Pour la pitié et pour l'amor que vous eustes envers Jhesu Crist dont vous vainquistes le monde humain , aiéz pitié de cest dolereus chetif qui desirranz est d'avoir santé.
» Li contraiz qui la beneoite vierge crut reçut maintenant senté et s'est sus levéz autresi sainz et haitiéz come il fu onques plus a nul jor de sa vie.
Un autre miracle veil retrere : Il ot pres de Poissi une fole fame prise en avoutire qui de folie estoit reprise.
Ele avoit Orgaviax a non , si n'estoit mie loiax vers son seingneur.
Il avint chose que ses mariz fu por lui mort por ce qu'il en estoit corrouciéz.
S'en est entremis folement , si fu iluec occiz por sa fame.
Cil n'est mie sages qui occirre s'en fet.
L'en ne doit mie grant plet maintenir de petit domage.
Je n'en vi onques venir nul bien.
Cil fu morz por la folie sa fame et ele en pardi la parole.
Ele vint a la vierge toute espardue , si se mist devant la sepulture et ot au cuer mout grant pitié de ce qu'ele ot ouvré si malement.
Si ot mout ploré por son pechié et quant Diex entendi sa repantance , maintenant li rendi sa parole por l'amor de la beneoite vierge por qui il ot faite mainte vertu.
Ele s'en repeira a son hostel sanz messe oïr.
Mes ele resera par tans corrouciee por la folie qu'ele avoit fete.
Tantost come ele entra en sa meson , ele devint contraite.
Ainsint demoustra Damedieu a la fame son forfait.
Ele se fist aporter arrieres , si s'agenoilla devant la beneoite vierge et l'eve qui de son cuer venoit li moilloit par maintes foiz la face.
Diex i fist maint biau miracle por l'amor de la beneoite vierge , fist la fame qui estoit contraite toute sainne.
Et tantost comme la messe fu chantee , ele prist congié et si s'en ala.
Uns hons gardoit mouches de miel por ce qu'il avoit paour que il ne les pardist.
La nuit , si come il fu endormiz , mauvés esperiz qui maintes gens a deceues le souffla et li toli la veue des eulz.
Li serjant s'en tourna tantost d'iluecques comme il sot qu'il ajorna , si c'est fet sanz demorance mener au sepulcre a la beneoite vierge.
Il ahora doucement la beneoite vierge en plorant , si prist II chandelles ardanz , si les mist desus le sepulcre , si se coucha lors a oroisons.
Il li fu avis qu'uns vestemenz tocha a sa veue , mes il ne sot quel il fu.
Mes il cuida que ce fust un des freres qui par devant lui passast.
Et maintenant qu'il ot touchié a lui , la beneoite vierge come douce et piteuse et clere a alumee sa veue.
En tel maniere le gueri Damedieu por l'amor de lui.
Il cuida veraiement - et ausi deust fere tout le monde - qu'il eust sa veue recouvree par sainte Genevieve , qui les siens remainne en senté.
Ele ne failli onques a nul home qui por Dieu li criast merci.
Sainte Genevieve issi une foiz de Paris , si fu a Maresi portee.
Ele a iluec fet maint biau miracle.
Il avoit en la vile un contrait qui avoit non Fouchiers.
Il li est a l'encontre aléz , et tantost com il la crut , il fu gariz.
Li Sainz Esperiz en soit graciéz quant il fist ce por s'amie.
Fouchiers beneesqui la beneoite vierge qui par sa bonté li a renduz ses menbres qu'il avoit perduz.
Uns hons qui estoit d'Arbres néz estoit un jor alé a Paris.
Il moloit au diemenche par nuit ne ne s'en vouloit pour riens garder et li bléz s'en voloit hors de la molle ne ne pooit mosdre.
Quant li hons vit que il pardoit son blé , si estraint sa gorge et bati de tout son pooir son ventre et se laidist et tant le bati que il mist hors le sanc tout caillié.
Il perdi tout maintenant la veue , si estoit si destroiz que il ne sot qu'il poïst fere.
Il sot bien que por son forfet li ert ce avenu tant qu'en la fin se fist mener devant la vierge et li cria merci.
Ele ne refusa mie sa proiere , ainz li rendi maintenant sa veue el non nostre Seingneur.
Dui home et une fame qui n'estoient mie bien sainz furent venuz devant la precieuse dame.
La dame estoit hors du sens , car l'anemi li estoit entréz el cors qui mout duremant la traveilloit.
Li uns des homes estoit contraiz et li autres contrefaiz d'un mal qui mout ert doutéz et haïz.
C'est liepreuz.
Si tost come la fame vint a la fiertre , ele vosmi l'anemi.
Illuecques l'en couvint a issir qu'il n'i pot plus demorer et maintenant que li home crurent en la vierge beneoite , il reçurent santé de leurs maux , si furent tuit troi gueriz de leurs enfermetéz.
Une fame fu amenee a la beneoite dame , si comme nous trovons en escrit.
Ele ot non Amide.
Ele ot une doleur mout male , mes je ne truis mie comment cist maux est apeléz qui tant iert forz.
Mout ot le vis megre et pale.
Ele se mist a genouz devant la beneoite vierge et Damedieu maintenant li envoia santé por l'amor de la vierge s'amie.
Maintenant en ramenerent une autre devant lui qui mout se dementoit.
Mout estoit durement contreste.
Devant la vierge se mist a genouz et Damedieu qui touz max adrece redreça la fame maintenant por l'amor de la sainte qu'il amoit.
Uns hons forsenéz fu amenéz a la fiertre a la virge.
Li anemis li estoit ou cors , mes il n'ot pooir de plus esploitier , car il ne plut mie a la vierge que il feist mal.
Tout maintenant que il fu venuz a la fiertre , s'en est issuz li anemis corrouciéz et dolenz qu'il n'i pooit plus demourer.
Maintenant fu li hons delivréz de sa maladie et s'en ala a son hostel.
Uns autres hons qui estoit néz d'Escoce qui forsenéz estoit vint a la vierge et Gefroiz avoit non.
Mout estoit angoisseuz et destroiz de l'anemi qui ou cors li estoit entréz et le demenoit mout durement.
Il crioit a mout haute voiz et desciroit sa vesteure.
Je ne cuit que nus feust onques si destroiz si comme il aparoit a son samblant.
N'ot en lui nul deduit , ainz s'en foi entre les mains et prist pierres voiens touz.
Le ramenerent a l'iglyse et li provoire ont aporté plain vessel d'iaue beneoite , si lierent a celui piéz et mains.
Li provoire l'amenerent devant le sepulcre et Diex por l'amor de la beneoite vierge si li mist l'anemi hors du cors et remest en tel maniere sain et haitié.
Puis le deslierent et maintenant un autre miracle fu fet devant la vierge.
Une meschinete vint au sepucre et un contret qui ot perdu le pooir du cors ne la meschine ne pooit parler.
Quant il furent endui la venus , la meschine parla tantost et li contréz fu redreciéz qui ne senti n'en pie n'en main nul mal , si s'en repairierent en leur leu tuit gueri.
Un autre miracle vous voeil dire : II fames vindrent a la beneoite vierge qui estoient de Marueil.
L'une avoit la coulor toute nercie et tuit si membres li estoient nerciz et failiz et retraiz.
Si comme li livres nous raconte , l'autre fame estoit sourde et mout avoit qu'ele n'avoit oï goute.
Si tost comme il orent endui atouchié a la fiertre furent gueries de leurs enfermetéz.
A la sourde rendi s'oïe et la contraite redreça por l'amor de cele beneoite vierge et mout d'autres miracles fist il por l'amor de lui seulement.
La beneoite vierge vint de Lice a Tre.
Dui vallet li ont aportee une fame jaune qui ert ja toute flestrie et avec la doulor qu'el avoit estoit contreste de touz ses membres.
Tout maintenant qu'ele ot s'oroison finee , Damedieu la gueri por l'amor a la beneoite vierge qui por l'amor de lui a mainz tiex miracles fez.
Ne je ne me sauroie tant pener que je les seusse dire ne conter.
Renauz , qui ceste vie fist , dist que il n'en pooit plus trover en escrit.
Sachiéz bien qu'il nous en a trestiee toute la fine verité qui est en l'estoire si come il a trové en escrit.
Or prions la beneoite vierge qui tant fu amie nostre Seingneur que il la reçut come sa fille que ele m'oste l'envie et le grant orgueil et que ele voeille son fuilz deprier que il s'amor nous otroie.
Amen.
Damedieu a por lui maintes vertuz faites plus que je ne truis de nule sainte ne de nus confessours ne de nus martirs.
Or li prions qu'ele nous voeille departir de sa joieuse vie qu'ele a deservie par sa bonté , si deprions au soverain rois que il , por la grant amor qu'il a en s'amie , nous face aide et secours aus ames et nous otroit sa misericorde que nous puissions venir a sa merci et avoir pardon et repentance et venir a vraie confession.
Et Diex doint que cele qui fist fere cest livre i ait preu en ame et en cors et celui qui l'escrit Diex li envoit secours par sa misericorde.
Amen .