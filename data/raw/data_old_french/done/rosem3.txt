LE ROUMANZ DE LA ROSE 
« Cil Diex , qui de biautez habonde , quant il tres biaus fist ce biau monde don il portoit en sa pansee la bele fourme porpansee tourjorz en perdurableté ainz qu'ele eüst dehors eté - car la prist il son examplaire et quan que li fu neccessaire ; car s'il ailleurs le vossist querre , il n'i trovast ne ciel ne terre ne riens don aidier se peüst con nule riens dehors n'eüst , car de neant fist tout saillir cil en cui riens ne peut faillir , n'onc riens ne l'esmut a ce fere fors sa volanté debonere , large , courtaise , sanz envie , qui fontaine est de toute vie .
Et le fist au conmencement une masse tant seulement , qui toute iert an confusion , sanz ordre et sanz distinction ; puis le devisa par parties , qui puis ne furent departies , et tout par nombres assoma , et set conbien en la some a ; et par resonables mesures termina toutes leur figures et les fist en rondece estandre por mieuz mouvoir , por plus comprandre , selonc ce que mouvables furent et comprenables estre durent ; et les mist en leus couvenables selonc ce qu'il les vit metables : les legieres en haut volerent , les pesanz au centre an alerent et les maienes ou mileu .
Ainsint sunt ordené li leu par droit compas , par droite espace .
Cil Dex meïsmes , par sa grace , quant il i ot par ses devises ses autres creatures mises , tant m'honora , tant me tint chiere qu'il m'an establi chamberiere ; servir m'i lesse et lessera tant con sa volantez sera .
Nul autre droit je n'i reclaime , ainz le merci quant il tant m'aime que si tres povre damoisele , an si grant meson et si bele , il , si grant sires , tant me prise qu'il m'a por chamberiere prise .
Por chamberiere ? certes vaire por connetable et por vicaire , don je ne fusse mie digne , for par sa volanté benigne .
Si gart , tant m'a Dex honoree , la bele chaene doree qui les .iiii. elemanz enlace tretouz anclins devant ma face ; et me bailla toutes les choses qui sunt en la chaene ancloses , et conmanda que ges gardasse et leur fourmes continuasse , et voust que toutes m'obeïssent et que mes regles apreïssent si que ja mes nes obliassent , ainz les tenissent et gardassent a tourjorz pardurablement .
Si font eus voir conmunement , toutes i metent bien leur cure , fors une seule creature .
Du ciel ne me doi je pas pleindre , qui tourjorz tourne san soi feindre et porte en son cercle poli toutes ses esteles o li , estancelanz et vertueuses seur toutes pierres precieuses .
Va s'an le monde deduiant , conmançant son cours d'oriant , et par occident s'achemine , ne de tourner arriers ne fine , toutes les roes ravissant qui vont contre lui gravissant por son mouvement retarder ; mes ne l'an peuent si garder qu'il ja por eus queure si lanz qu'il n'ait an .xxxvi. mil anz , por venir au point droitement ou Dex le fist prumierement , un cercle acompli tout entier selonc la grandor du sentier du zodiaque a la grant roe , qui seur lui d'une fourme roe .
C'est li cex qui queurt si a point que d'error en son cours n'a point : aplanos por ce l'apelerent cil qui point d'erreur n'i troverent , car aplanos vaut en grezeis “ chose sanz erreur ” en franceis .
Si n'est il pas veüz par home cist autres cex que ci vos noume , mes reson ainsinc le li preuve , qui les demontraisons i treuve .
Ne ne me plaing des .vii. planetes , cleres et reluisanz et netes par tout le cours de sai chascune .
Si semble il aus genz que la lune ne soit pas bien nete ne pure par ce qu'el pert par leus occure ; mes c'est par sa nature double qu'el pert par leus espesse et trouble : d'une part luit , d'autre part cesse por ce qu'ele est clere et espesse ; si li fet sa lueur perir ce que ne peut pas referir la clere part de sa sustance les rais que li soleuz i lance , ainz s'an passent par mi tout outre ; mes l'espesse lueur demoustre , qui bien peut aus rais contrester por sa lumiere conquester .
Et por fere antandre la chose , bien an peut l'an , en leu de glose , a brief moz un example metre , por mieuz fere esclarcir la letre .
Si con li vairres transparanz , ou li rai s'en passent par anz , qui par dedanz ne par darriere n'a riens espés qui les refiere , ne peut les figures montrer , quant riens n'i peuent ancontrer li rai des euz qui les retiegne , par quoi la fourme aus euz reviegne ; mes plon , ou quelque chose espesse qui les rais trespasser ne lesse , qui d'autre part metre vourroit , tantost la fourme retourroit ; ou s'aucuns cors poliz i iere qui peüst referir lumiere , et fust espés d'autre ou de sai , retourroit ele , bien le sai : ausinc la lune en sa part clere , don ele est samblable a s'espere , ne peut pas les rais retenir par quoi lueur li puist venir , ainz passent outre ; mes l'espesse , qui passer outre ne les lesse , ainz les refiert formant arriere , fet a la lune avoir lumiere .
Por ce pert par leus lumineuse , et par leus semble tenebreuse .
Et la part de la lune occure nous represante la figure d'une trop merveilleuse beste : c'est d'un sarpent qui tient sa teste vers occident adés ancline , vers oriant sa queue affine ; seur son dos porte un arbre estant , ses rains vers oriant estant , mes en estandant les bestourne ; seur ce bestourneïz sejourne uns hon sus ses braz apuiez , qui vers occidant a ruiez ses piez et ses quisses andeus , si conme pert au semblant d'eus .
Mout font ces planetes bone euvre ; chascune d'eles si bien euvre que toutes .vii. point ne sejournent ; par leur .xii. mesons s'an tournent et par touz leur degrez s'an queurent et tant con doivent i demeurent ; et por bien la besoigne fere , tournanz par mouvemant contrere , seur le ciel chascun jour acquierent les porcions qui leur affierent a leur cercles anteriner ; puis reconmancent san finer , an retardant du ciel le cours por fere aus elemanz secours ; car s'il poait courre a delivre , riens ne porroit desouz li vivre .
Le biaus soleuz , qui le jour cause , qu'il est de toute clarté cause , se tient ou mileu conme rais , tretouz reflamboiant de rais .
Ou mileu d'aus a sa meson , ne ce n'est mie san reson que Dex li biaus , li forz , li sages voust que fust ileuc ses estages ; car s'il plus bassement courust , n'est riens qui de chaut ne mourust ; et s'il courust plus hautement , froiz meïst tout a dampnement .
La depart sa clarté conmune aus esteles et a la lune , et les fet apparoir si beles que la Nuiz an fet ses chandeles , au soir , quant ele met sa table , por estre mains espoantable devant Acheron son mari , qui mout an a le queur mari , qu'il vosist mieuz san luminaire estre avec la Nuit toute naire , si con jadis ansamble furent quant de prumier s'antreconnurent , que la Nuit en leur desveries conçut les .iii. Forseneries qui sunt en anfer jousticieres , garces felonesses et fieres .
Mes toutevois la Nuit se panse , quant el se mire en sa despanse , an son celier ou en sa cave , que trop seroit hideuse et have , et face avroit trop tenebreuse s'el n'avoit la clarté joieuse des cors du ciel reflambaianz , par mi l'air occurci raianz , qui tournoient en leur esperes , si con l'establi Dex li peres .
La font antr'eus leur armonies , qui sunt cause des melodies et des diversetez de tons que par acordances metons en toute maniere de chant : n'est riens qui par celes ne chant .
Et muent par leur influances les accidenz et les sustances des choses qui sunt souz la lune .
Par leur diverseté conmune s'espaissent li cler element , clers font les espés ensement ; et froit et chaut et sec et moeste , tout ausint conme en une boeste , font il en chascun cors venir por leur parz ensamble tenir : tout soient il contrariant , les vont il ensamble liant ; si font pes de .iiii. anemis , quant si les ont ensamble mis , par atrampance convenable a complexion resonable , por fourmer en la meilleur forme toutes les choses que je forme .
Et s'il avient qu'el saient pires , c'est du defaut de leur matires .
Mes qui bien garder i savra , ja si bone pes n'i avra que la chaleur l'umeur ne suce et san cessier gaste et manjuce de jour en jour , tant que venue soit la mort qui leur est deüe par mon droit establissemant , se mort ne leur vient autrement , qui soit par autre cas hastee ainz que l'umeur soit degastee ; car ja soit ce que nus ne puisse por medecine que l'an truisse ne por riens don l'an sache ongier la vie du cors alongier , si sai je bien que de legier la se peut chascuns abregier .
Car maint acourcent bien leur vie , ainz que l'umeur soit defaillie , par eus fere naier ou pandre , ou par quelque peril anprandre don , ainz qu'il s'an puissent fouir , se font ardoir ou anfouir ou par quelque meschief destruire par leur fez folemant conduire ; ou par leur privez anemis , qui mainz an ont san courpe mis par glaive a mort , ou par venins , tant ont les queurs faus et chenins ; ou par choair an maladies par maus gouvernemanz de vies , par trop dormir , par trop veillier , trop reposer , trop traveillier , trop angressier et trop sechier ( car en tout ce peut l'an pechier ) , par trop longuement jeüner , par trop de deliz aüner , par trop de mesese voloir , trop esjoïr et trop doloir , par trop boivre , par trop mangier , par trop leur qualitez changier , si conme il pert maesmement quant il se font soudainement trop chaut avoir , trop froit santir , don a tart sont au repantir ; ou par leur coustumes muer , qui mout de gent refet tuer quant soudainement les remuent ; maint s'an grievent et maint s'an tuent , car les mutacions soudaines sunt trop a nature grevaines , si qu'il me font an vain pener d'aus a mort naturel mener .
Et ja soit ce que mout meffacent quant contre moi tex morz porchacent , si me poise il mout toutevoies quant il demeurent antre voies conme chetif et recreant , vaincu par mort si mescheant , don bien se peüssent garder s'il se vosissent retarder des outraiges et des folies qui leur font acourcier leur vies ainz qu'ils aient ateinte et prise la bone que je leur ai mise .
Empedoclés mau se garda , qui tant es livres regarda et tant ama philosophie , plains , espoir , de melancolie , c'onques la mort ne redouta , mes tout vif ou feu se bouta et joinz piez an Ethna sailli por montrer que bien sunt failli cil qui mort veulent redouter ; por ce s'i voust de gré bouter .
N'an preïst pas ne miel ne çucre , ainz eslut ileuc son sepucre antre les sulphureus boillons .
Origenés , qui les coillons se copa , po me reprisa quant a ses mains les ancisa por servir en devocion les dames de religion si que nus soupeçon n'eüst que gesir avec eus peüst .
Si dit l'en que les destinees leur orent tex morz destinees et tel eür leur ont meü des lors qu'il furent conceü , et qu'il pristrent leur nacions en teles constellacions que par droite neccessité , sanz autre possibilité ( c'est san poair de l'eschever ) , conbien qu'il leur doie grever , leur convient tel mort recevoir .
Mes je sai bien tretout de voir , conbien que li ciel i travaillent , qui les meurs naturex leur baillent qui les anclinent a ce fere qui les fet a ceste fin trere par la matire obeissant qui leur queur si va flechissant , si peuent il bien par doctrine , par nourreture nete et fine , par sivre bones compaignies , de sanz et de vertuz garnies , ou par aucunes medecines , por qu'el soient bones et fines , et par bonté d'antandement procurer qu'il soit autrement , por qu'il aient conme senez leur meurs naturex refrenez .
Car quant , de sa propre nature , contre bien et contre droiture se veust home ou fame atourner , reson l'an peut bien destourner , por qu'il la croie seulement .
Lors ira la chose autrement , car autrement peut il bien estre , que que faceint li cors celestre , qui mout ont grant poair san faille , por quoi reson ancontre n'aille .
Mes n'ont poair contre reson , car bien set chascun sages hon qu'il ne sunt pas de reson mestre n'il ne la firent mie nestre .
Mes de sodre la question conment predestinacion et la divine presciance , plaine de toute porveance , peut estre o volanté delivre , fort est a lais genz a descrivre ; et qui voudroit la chose amprandre , trop leur seroit fort a l'antandre , qui leur avroit neïs solues les resons ancontre meües .
Mes il est voirs , que qu'il leur samble , qu'eus s'antreseuffrent bien ansamble ; autrement cil qui bien feroient ja loier avoir n'an devroient , ne cil qui de pechier se peine ja mes n'an devroit avoir peine , se tex estoit la verité que tout fust par neccessité ; car cil qui bien fere vourroit , autrement vouloir nou pourroit , ne cil qui le mal vorroit fere ne s'an pourrait mie retrere : vossist ou non , il le feroit , puis que destiné li seroit .
Et si porroit bien aucuns dire , por desputer de la matire , que Dex n'est mie deceüz des fez qu'il a devant seüz : donc avandront il san doutance si conme il sunt en sa sciance ; mes il set quant il avandront , conment et quel chief il tandront , car s'autrement estre peüst que Dex avant ne le seüst , il ne seroit pas touz poissanz ne touz bons ne touz connoissanz , n'il ne seroit pas soverains , li biaus , li douz , li prumerains ; n'il n'an savroit ne que nous fomes , ou cuideroit avec les homes , qui sunt an douteuse creance san certeineté de sciance .
Mes tele erreur an Dieu retrere , ce seroit deablie a fere ; nus hon ne la devroit oïr , qui de reson vossist joïr : don convient il par vive force , quant voloir d'home a riens s'efforce , de quan qu'il fet qu'ainsinc le face .
Pense , die , veille ou porchace , donc est ce chose destinee qui ne peut estre destournee .
Don se doit il , ce samble , ansivre que riens n'ait volanté delivre .
Et se les destinees tienent toutes les choses qui avienent , si con cist argumanz le preuve par l'apparance qu'il i treuve , cil qui bien euvre , ou malement , quant il nou peut fere autrement , quel gré l'an doit donc Diex savoir ne quel peine an doit il avoir ? S'il avoit juré le contrere , n'an peut il autre chose fere ; donc ne feroit pas Diex joutice de bien randre et de punir vice .
Car conmant fere le porroit ? Qui bien regarder i vorroit , il ne seroit vertuz ne vices ; ne sacrefier en galices , ne Dieu prier riens ne vaudroit , quant vices et vertuz faudroit .
Ou se Diex joutice fesoit , con vices et vertuz ne soit , il ne seroit pas droituriers , ainz clameroit les usuriers , les larrons et les murtriers quites ; et les bons et les ypocrites , touz peseroit a pois onni .
Ainsinc seroient bien honni cil qui d'amer Dieu se travaillent , s'il a s'amour a la fin faillent ; et faillir les i convendroit , puis que la chose a ce vendroit que nus ne pourroit recouvrer la grace Dieu par bien ouvrer .
Mes il est droituriers san doute , car bonté reluist en lui toute : autrement seroit en defaut cil en cui nule riens ne faut .
Donc rant il , soit gaaing ou perte , a chascun selonc sa deserte ; donc sunt toutes euvres meries , et les destinees peries , au mains si con genz lais an sentent , qui toutes choses leur presentent , bones , males , fauses et vaires , par avenemanz neccessaires ; et frans vouloirs est an estant , que tex genz vont si mal trestant .
Mes qui revoudroit opposer , por destinees aloser et quasser franche volanté ( car maint an ont esté tanté ) , et diroit de chose possible , conbien qu'el puisse estre fallible , au mains quant ele est avenue : “ S'aucuns l'avoit devant veüe et deïst : tel chose sera ne riens ne l'an destournera , n'avroit il pas dit verité ? Donc seroit ce neccessité , car il s'ansuit , se chose est vaire , donques est ele neccessaire , par la convertibilité de voir et de neccessité .
Don convient il qu'el soit a force , quant necessité s'an efforce ” , qui seur ce respondre vourroit , eschaper conmant an pourroit ? Certes il diroit chose vaire , mes non pas por ce necessaire ; car conmant qu'il l'ait ainz veüe , la chose n'est pas avenue par necessaire avenemant , mes par possible seulemant ; car s'il est qui bien i regart , c'est necessitez en regart , et non pas necessité simple , si que ce ne vaut une guimple : “ et se chose a venir est vaire , donc est ce chose necessaire ” , car tele verité possible ne peut pas estre convertible avec simple necessité si conme simple verité .
Si ne peut tel reson passer por franche volanté quasser .
D'autre part , qui garde i prandroit , ja mes aus genz ne convandroit de nule chose conseill querre ne fere besoignes en terre ; car por quoi s'an conseilleroient ne besoignes por quoi feroient , se tout iert avant destiné et par force determiné ? Por conseill , por euvre de mains ja n'an seroit ne plus ne mains , ne mieuz ne pis n'an porroit estre , fust chose nee ou chose a nestre , fust chose fete ou chose a fere , fust chose a dire ou chose a tere .
Nus d'aprandre mestier n'avroit , sanz estuide des arz savroit quan qu'il savra s'il s'estudie par grant travaill toute sa vie .
Mes ce n'est pas a otrier ; donc doit l'an plainemant nier que les euvres d'humanité aviegnent par necessité ; ainz font bien ou mal franchement par leur vouloir tant seulement ; n'il n'est riens for eus , au voir dire , qui tel vouloir leur face eslire que prandre ou lessier nou poïssent , se de reson user vossissent .
Mes or seroit fort a respondre por touz les argumanz confondre que l'an peut ancontre amener .
Maint se voudrent a ce pener , et distrent par sentance fine que la presciance divine ne met point de necessité seur les euvres d'humanité ; car bien se vont apercevant , por ce que Dex les set devant , ne s'ansuit il pas qu'els aviegnent par force ne que tex fins tiegnent ; mes por ce qu'eles avendront et tel chief ou tel fin tendront , por ce les set ainz Diex , ce dient .
Mes cist mauvesement deslient le neu de ceste question ; car , qui voit leur antancion et se veust a reson tenir , li fet qui sunt a avenir , se cist donent voire santance , causent an Dieu sa presciance et la font estre necessaire .
Mes mout est grant folie a craire que Dex si foiblemant antande que ses sans d'autri fez despande ; et cil qui tel sentance sivent contre Dieu malemant estrivent , quant veulent par si fabloier sa presciance afoibloier ; ne reson ne peut pas antendre que l'an puisse a Dieu riens aprendre , n'il ne porroit certeinement estre sages parfetement s'il iert en tel defaut trouvez que cist cas fust seur lui prouvez .
Don ne vaut riens ceste response qui la Dieu presciance esconse et repont sa grant porveance souz les tenebres d'ignorance , qui n'a poair , tant est certeine , d'aprendre riens par euvre humeine ; et s'el le poait , san doutance , ce li vandroit de non poissance , qui rest douleur a recenser et pechié neïs du penser .
Li autre autrement an santirent , et selonc leur sens respondirent et s'acorderent bien san faille que des choses , conmant qu'il aille , qui vont par volanté delivre , si conme election les livre , set Diex quan qu'il an avandra et quel fin chascune tandra , par une addicion legiere , c'est a savoir en tel maniere conme ele sunt a avenir ; et veulent par ce soutenir qu'il n'i a pas necessité , ainz vont par possibilité , si qu'il set quel fin el feront et s'el seront ou ne seront ; tout ce set il bien de chascune que de .ii. vaies tandra l'une : ceste ira par negacion , ceste par affirmacion , non pas si termineemant qu'el n'aviegne , espoir , autremant ; car bien peut autrement venir , se frans voulairs s'i veust tenir .
Mes conmant osa nus ce dire ? Conmant osa tant Dieu despire qu'il li dona tel presciance qu'il n'an set riens fors an doutance , quant il n'an peut apercevoir determinablemant le voir ? Car quant d'un fet la fin savra , ja si seüe ne l'avra , quant autrement peut avenir .
S'il li voit autre fin tenir que cele qu'il avra seüe , sa presciance iert deceüe conme mau certeine et semblable a opinion decevable , si conme avant montré l'avoie .
Li autre alerent autre voie , et maint ancor a ce se tienent , qu'il dient des fez qui avienent ça jus par possibilité qu'il vont tuit par necessité quant a Dieu , non pas autrement ; car il set termineement de tourjorz et san nule faille , conment que de franc voloir aille , les choses ainz que fetes saient , quelconques fins que eles aient , et par sciance necessaire .
San faille il dient chose vaire de tant que tuit a ce s'acordent et por verité bien recordent qu'il a necessaire sciance , et de tourjorz sanz ignorance set il conment iront li fet .
Mes contraingnance pas n'i fet ne quant a soi ne quant aus homes ; car savoir des choses les somes et les particularitez de toutes possibilitez , ce li vient de la grant poissance , de la bonté de sa sciance ver cui riens ne se peut repondre .
Et qui voudroit par ce respondre qu'il mete es fez necessité , il ne diroit pas verité ; car por ce qu'il les set devant ne sunt il pas , de ce me vant ; ne por ce qu'il sunt puis , ja voir ne li feront devant savoir ; mes por ce qu'il est touz poissanz et touz bons et touz connoissanz , por ce set il de tout le voir si que riens nou peut decevoir , riens ne peut estre qu'il ne voie .
Et por tenir la droite voie , qui bien voudroit la chose amprandre , qui n'est pas legiere a antandre , un gros example an porroit metre aus genz lais qui n'antandent letre ; car tex genz veulent grosse chose , sanz grant soutiveté de glose .
S'uns hom par franc vouloir fesoit une chose , quel qu'ele soit , ou du fere se retardast por ce que , se l'an l'esgardast , il an avroit honte et vergoigne , tex porroit estre la besoigne ; et uns autres riens n'an seüst devant que cil fete l'eüst ou qu'il l'eüst lessiee a fere s'il se voust mieuz dou fet retrere : cil qui la chose amprés savroit ja por ce mise n'i avroit necessité ne contraingnance ; et s'il an eüst la sciance ausinc bien eüe devant , mes que plus ne l'alast grevant , ainz le seüst tant seulemant , ce n'est pas anpeeschemant que cil n'ait fet ou ne feïst ce qui li pleüst ou seïst , ou que du fere ne cessast , se sa volanté li lessast , qu'il a si franche et si delivre qu'il pot le fet foïr ou sivre .
Ausinc Diex , et plus noblement et tout determinablement , set les choses a avenir et quel chief els ont a tenir , conment que la chose puisse estre par la volanté de son mestre , qui tient en sa subjection le poair de l'eslection et s'ancline a l'une partie par son sens ou par sa folie ; et set les choses trespassees conmant fetes et compassees ; et de ceus qui des fez cessierent set il s'a fere les lessierent por honte ou por autre acheson , soit resonable ou san reson , si con leur volantez les maine ; car je sui tretoute certaine qu'il sunt de genz a grant planté qui de mal fere sunt tanté , toutevois a fere le lessent ; don aucuns an i a qui cessent por vivre vertueusement et por l'amor Dieu seulement , qui sunt de meurs bien acemé , mes cist sunt mout a cler semé ; l'autre , qui de pechier s'apanse s'il n'i cuidoit trouver deffanse , toutevois son courage donte por poor de peine ou de honte .
Tout ce voit Diex apertement devant ses euz presantement , et toutes les condicions des fez et des antancions .
Riens ne se peut de lui garder , ja tant ne savra retarder , car ja chose n'iert si lonctiegne que Dex devant sai ne la tiegne ausinc con s'ele fust presante : demeurt .x. anz ou .xx. ou .xxx. , voire .v.c. , voire .c. mile , soit a fere a champ ou a vile , soit honeste ou desavenant , si la voit Dex des maintenant ausinc con s'el fust avenue , et de tourjorz l'a il veüe par demonstrance veritable a son mirouer pardurable , que nus fors li ne set polir , san riens a franc voloir tolir .
Cil mirouers c'est il meïsmes , de cui conmancement preïsmes .
An cest biau mirouer poli , qu'il tient et tint tourjorz o li , ou tout voit quan qu'il avandra et tourjorz presant le tandra , voit il ou les ames iront qui leaument le serviront , et de ceus ausinc qui n'ont cure de leauté ne de droiture ; et leur promet en ses ydees , des euvres qu'eus avront ouvrees , sauvement ou dampnacion : c'est la predestinacion , c'est la presciance divine , qui tout set et riens ne devine , qui seult au genz sa grace estandre quant el les voit a bien antandre , ne n'a pas por ce souplanté poair de franche volanté .
Tuit home euvrent par franc vouloir soit por joïr ou por douloir .
C'est sa presante vision , car qui la diffinicion de pardurableté dellie , ce est possession de vie qui par fin ne peut estre prise , tretoute ansamble , san devise .
Mes de cest monde l'ordenance , que Dex par sa grant proveance voust establir et ordener , ce convient il a fin mener .
Quant aus causes universeles , celes seront par force teles con el doivent an touz tens estre .
Tourjorz feront li cors celestre selonc leur revolucions toutes leur transmutacions , et useront de leur poissances par necessaires influances seur les particulieres choses qui sunt es elemenz ancloses , quant seur eus leur rais recevront si con recevoir les devront ; car tourjorz choses engendrables engendreront choses samblables , ou feront leur conmixtions par naturex complexions selonc ce qu'eus avront chascunes antr'eus proprietez conmunes ; et qui devra mourir mourra et vivra tant con il pourra ; et par leur naturel desir voudront li queur des uns gesir en oiseuses et en delices , cist en vertuz et cist en vices .
Mes par aventure li fet ne seront pas tourjorz si fet conme li cors du ciel antandent , se les choses d'aus se deffandent , qui tourjorz leur obeïroient , se destournees n'an estoient ou par cas ou par volanté .
Tourjorz seront il tuit tanté de ce fere ou li queurs s'ancline , qui de trere a tel fin nes fine si conme a chose destinee .
Ainsinc otroi je destinee que ce soit disposicion souz la predestinacion , ajoustee aus choses mouvables selonc ce qu'el sunt anclinables .
Ausinc peut estre hom fortunez por estre , des lors qu'il fu nez , preuz et hardiz en ses afferes , sages , larges et deboneres , d'amis garniz et de richeces , et renomez de granz proeces ; ou par fortune avoir perverse .
Mes bien se gart ou il converse , car tout peut estre ampeechié soit par vertu soit par pechié .
S'il sant qu'il soit avers et chiches , car tex hon ne peut estre riches , contre ses meurs par reson viegne et souffisance a soi retiegne ; praingne bon queur , doint et despande deniers et robes et viande , mes que de ce son non ne charge que l'en le tiegne por fol large : si n'avra garde d'avarice , qui d'antasser les genz atice et les fet vivre en tel martire que n'est riens qui leur puist soffire , et si les avugle et compresse que nul bien fere ne leur lesse , et leur fet toutes vertuz perdre quant a lui se veulent aherdre .
Ainsinc peut hon , se mout n'est nices , garder soi de touz autres vices , ou soi de vertuz destourner s'il se veust a mal atourner ; car frans voloirs est si poissanz , s'il est de soi bien connoissanz , qu'il se peut tourjorz garantir , s'il peut dedenz son queur santir que pechiez vuelle estre ses mestres , conment qu'il aut des cors celestres .
Car qui devant savoir porroit quex fez li ciex fere vourroit , bien les porroit anpeeschier ; car s'il vouloit si l'air sechier que toutes genz de chaut mourussent , et les genz avant le seüssent , il forgeroient mesons neuves en moestes leus ou pres de fleuves , ou granz cavernes crouseroient et souz terre se muceroient , si que du chaut n'avroient garde ; ou s'il ravient , conbien qu'il tarde , que par aigue aviegne deluiges , cil qui savroient les refuiges lesseroient avant les plaignes et s'anfuiroient es montaignes , ou feroient si forz navies qu'il i sauveroient leur vies par la grant inundacion , con fist jadis Deucalion et Pirra , qui s'an eschaperent par la nacele ou il antrerent , qu'il ne fussent des floz hapé .
Et quant il furent eschapé , qu'il vindrent au port de salu et virent pleines de palu par mi le monde les valees , quant les mers s'an furent alees , et qu'ou mont n'ot seigneur ne dame for Deucalion et sa fame , si s'an alerent a confesse au temple Themis la deesse , qui juiget seur les destinees de toutes choses destinees ; a genoullons ileuc se mistrent et conseill a Themis requistrent conment il pourroient ouvrer por leur lignage recouvrer .
Themis , quant oï la requeste , qui mout estoit bone et honeste , leur conseilla qu'il s'an alassent et qu'il amprés leur dos gitassent tantost les os de leur grant mere .
Tant iert ceste response amere a Pirra qu'el la refusoit et contre la sort s'escusoit qu'el ne devoit pas depecier les os sa mere ne blecier , jusqu'a tant que Deucalion li an dist l'exposicion : “ N'esteut , dist il , autre sens querre : nostre grant mere , c'est la terre ; les pierres , se nomer les os , certeinement ce sunt ses os .
Anprés nos les convient giter por noz lignages souciter .
” Si con dit l'ot ainsinc le firent , et maintenant home saillirent des pieres que Deucalion getoit par bone entancion , et des pierres Pirra les fames saillirent en cors et en ames , tout ausinc con dame Themis leur avoit en l'oreille mis , c'onques n'i quistrent autre pere : ja mes ne sera que n'an pere la durece en tout le lignage .
Ainsint ouvrerent conme sage cil qui garantirent leur vie du grant deluige par navie ; ausinc cil eschaper porroient qui tel deluige avant savroient .
Ou se harbaut devoit saillir , qui si feïst les biens faillir que genz de fain mourir deüssent por ce que point de blé n'eüssent , tant an porroient retenir , ainz que ce peüst avenir .ii. anz devant ou .iii. ou .iiii. , que bien porroit la fain abatre touz li peuples , gros et menuz , quant li harbauz seroit venuz , si con fist Joseph en Egypte par son sen et par sa merite , et fere si grant garnison qu'il an porroient guerison san fain et san mesese avoir .
Ou , s'il poaient ainz savoir qu'il deüst fere outre mesure en iver estrange froidure , il metroient avant leur cures en eus garnir de vesteüres et de buche a granz charretees por fere feus an cheminees ; et joncheroient leur mesons , quant vandroit la froide sesons , de bele paille nete et blanche , qu'il porroient prandre en leur granche ; et clorroient huis et fenestres , si seroit plus seürs li estres .
Ou feroient estuves chaudes , an quoi leur baleries baudes tuit nu porroient demener , quant l'air verroient forsener et giter pierres et tampestes qui tuassent aus chans les bestes , et granz fleuves prandre et glacier .
Ja tant nes savroit menacier ne de tampestes ne de glaces qu'il ne risissent des menaces ; et queroleroient leanz , des perilz quites et reanz : bien porroient l'air escharnir .
Si se porroient il garnir .
Mes se Dex n'i fesoit miracle par vision ou par oracle , il n'est nus hon , je n'an dout mie , s'il ne set par astronomie les estranges complexions , les diverses posicions des cors du ciel , et qu'il regart seur quex climaz il ont regart , qui ce puisse devant savoir par sciance ne par avoir .
Et quant li cors a tel poissance qu'il fuit des ciex la destrampance et leur destourbe ainsinc leur euvre quant ancontre eus si bien se queuvre , et plus poissanz , bien le recors , est force d'ame que de cors , car ele meut le cors et porte ( s'el ne fust , il fust chose morte ) , mieux donc et plus legierement , par us de bon antandemant , pourroit eschever franc voloir quan que le peut fere douloir .
N'a garde que de riens se deulle , por quoi consantir ne s'i vuelle ; et sache par queur ceste clause qu'il est de sa mesese cause .
Foraine tribulacion n'an peut fors estre occasion ; n'il n'a des destinees garde , se sa nativeté regarde et connoist sa condicion .
Que vaut tel predicacion ? Il est seur toutes destinees , ja si ne seront destinees .
Des destinees plus parlasse , fortune et cas determinasse et bien vossisse tout espondre , plus opposer et plus respondre , et mainz examples an deïsse ; mes trop longuement i meïsse ainz que j'eüsse tout finé .
Bien est ailleurs determiné .
Qui nou set a clerc le demande , qui leü l'ait et qui l'antande .
N'oncor , se tere m'an deüsse , ja certes parlé n'an eüsse .
Mes il affiert a ma matire , car mes anemis porroit dire , quant m'orroit ainsinc de li plaindre , por ses deleautez estaindre et por son createur blamer , que jou veulle a tort diffamer ; qu'il meïsmes souvant seust dire qu'il n'a pas franc voloir d'ellire , car Dex par sa prevision si le tient an subjecsion que tout par destinee maine et l'euvre et la pansee humaine , si que , s'il veust a vertu trere , ce li fet Diex a force fere ; et s'il de mau fere s'efforce , ce li refet Dex fere a force , qui mieuz le tient que par le doit , si qu'il fet quan que fere doit de tout pechié , de toute aumosne , de biau parler et de ramposne , de los et de detraction , de larrecin , d'occision et de pes et de mariage , soit par reson soit par outrage .
“ Ainsinc , fet il , convenoit estre .
Ceste fist Diex por cestui nestre , ne cil ne poait autre avoir por nul sens ne por nul avoir .
Destinee li estoit cete .
” Et puis , se la chose est mau fete , que cist soit fos ou cele fole , quant aucuns ancontre an parole et maudit ceus qui consentirent au mariage et qui le firent , il respont lors , li mau senez : “ A Dieu , fet il , vos an prenez , qui veust que la chose ainsinc aille .
Tout ce fist il fere san faille .
” Lors conferme par serement qu'il ne pot aler autrement .
Non , non ! Ceste response est fause .
Ne sert pas les genz de tel sause li vrais Dex qui ne peut mantir , qu'il les face a mal consantir .
D'aus vient li fos apensemanz , don nest li maus consantemanz qui les esmeut aus euvres fere don il se deüssent retrere ; car bien retrere s'an peüssent , mes qu'il san plus se conneüssent .
Leur createur lors reclamassent , qui les amast se il l'amassent ; car cil seus aime sagement qui se connoit antierement .
San faille toutes bestes mues , d'antandemant vuides et nues , se mesconnoissent par nature ; car s'il eüssent parleüre et reson por eus antr'antandre , qu'il s'antrepeüssent aprandre , mal fust aus homes avenu .
Ja mes li biau destrier crenu ne se lesseroient donter ne chevaliers seur eus monter ; ja mes beuf sa teste cornue ne metroit a jou de charrue ; asne , mulet , chameuz por home ja mes ne porteroient some , nou priseroient un gastel ; ja mes ne porteroit chastel olifanz seur sa haute eschine , qui de son nes trompe et boisine et s'an pest au soir et a main si conme uns hon fet de sa main ; ja chien ne chat nou serviroient , car sanz home bien cheviroient ; ours , lous , lion , liespart , sangler , tuit voudroient home estrangler ; li raz neïs l'estrangleroit , quant ou bercel petiz seroit ; ja mes oiseaus por nul apel ne metroit an perill sa pel , ainz porroit mout home grever en dormant par les euz crever .
Et s'il vouloit a ce respondre qu'il les cuideroit touz confondre par ce qu'il set fere armeüres , heaumes , haubers , espees dures , et set fere ars et arbalestes , ausinc feroient autres bestes .
Ne ront il singes et marmotes , qui leur feroient bones cotes de cuir , de fer , voire porpoinz ? Il ne demourroit ja por poinz , car cist ouvreroient de mains , si n'an vaudroient mie mains ; et porroient estre escrivain .
Il ne seroient ja si vain que tretuit ne s'asoutillassent conment aus armes contretassent , et quelques angins referoient don mout aus homes greveroient .
Neïs puces et orilliees , s'eles s'ierent antortilliees en dormant dedanz leur oreilles , les greveroient a merveilles .
Poouz neïs , sirons et lantes tant leur livrent souvent antantes qu'il leur font leur euvres lessier et eus flechir et abessier , ganchir , tourner , saillir , triper et degrater et defriper et despoillier et deschaucier , tant les peuent il anchaucier .
Mouches neïs a leur mangier leur mainent souvant grant dangier , et les assaillent es visages , ne leur chaut s'il sunt rois ou pages .
Fromiz et petites vermines leur feroient trop d'ataïnes , s'il ravoient d'aus connoissance .
Mes voirs est que ceste ignorance leur vient de leur propre nature ; mes resonable creature , soit mortex hom , soit divins anges , qui tuit doivent a Dieu loanges , s'el se mesconnoit conme nice , cist defauz li vient de son vice , qui le sans li trouble et anivre , car il pot bien reson ansivre et pot de franc voloir user , n'est riens qui l'an puisse escuser .
Et por ce tant dit vos an ai et tex resons i amenai que leur jangle vueill estanchier , car riens nes an peut revanchier .
Mes por m'antancion parsivre , don je voudroie estre delivre , por ma douleur que g'i recors , qui me trouble l'ame et le cors , n'an vueill or plus dire a ce tour .
Vers les cieux arriers m'an retour , qui bien font quan que fere doivent aus creatures , qui reçoivent les celestiaus influances selonc leur diverses sustances .
Les vanz font il contrarier , l'air anflamber , brere et crier , et esclater an maintes parz par tonnairres et par esparz , qui tabourent , timbrent et trompent tant que les nues s'an derompent par les vapeurs qu'il font lever ; si leur fet les vantres crever la chaleur et li mouvemanz par horribles tournaiemanz , et tampester et giter foudres , et par terre eslever les poudres , voire tourz et clochiers abatre et mainz vieuz arbres si debatre que de terre an sunt arrachié : ja si fort n'ierent estachié que ja racines riens leur vaillent que tuit anvers a terre n'aillent , ou que des branches n'aient routes , au mains une partie , ou toutes .
Si dit l'an que ce font deables a leur cros et a leur chaables , a leur ongles , a leur havez ; mes tex diz ne vaut .ii. navez , qu'il an sunt a tort mescreü , car nule riens n'i a neü fors les tampestes et li vant qui si les vont aconsivant .
Ce sunt les choses qui leur nuisent , ceus versent blez et vignes cuisent , et fleurs et fruiz d'arbres abatent ; tant les tampestent et debatent qu'il ne peuent es rains durer tant qu'il se puissent meürer .
Voire plourer a grosses lermes refont il l'air an divers termes , s'an ont si grant pitié les nues qu'el s'an despoillent toutes nues , ne ne prisent lors un festu le noir mantel qu'els ont vestu ; car a tel deul fere s'atirent que tout par pieces le descirent ; si li aïdent a plourer con s'an les deüst acourer , et pleurent si parfondemant , si fort et si espessemant qu'el font les fleuves desriver et contre les chans estriver et contre les foresz voisines par leur outrageuses cretines , don il convient souvant perir les blez , et le tans ancherir , don li povre qui les laborent l'esperance perdue plorent .
Et quant li fleuve se desrivent , li poisson , qui leur fleuve sivent si conme il est droiz et resons , car ce sunt leur propres mesons , s'an vont conme seigneur et mestre par chans , par prez , par vignes pestre , et s'escoursent contre les chenes , contre les pins , contre les frenes , et tolent au bestes sauvages leur menoirs et leur heritages , et vont ainsint par tout nagent ; don tuit vif s'an vont anragent Bachus , Cerés , Pan , Cybelé , quant si s'an vont atropelé li poisson a leur noeüres par leur delectables pastures .
Et li satirel et les fees sunt mout dolant an leur pansees quant ils perdent par tex cretines leur delicieuses gaudines ; les ninphes pleurent leur fonteines quant des fleuves les treuvent pleines et seurhabondanz et couvertes , conme dolantes de leur pertes ; et li folet et les driades ront les queurs de deul si malades qu'il se tienent tretuit por pris quant si voient leur bois porpris , et se pleingnent des dex des fleuves qui leur font vilenies neuves tout san deserte et san forfet , con riens ne leur aient forfet .
Et des prochenes basses viles , qu'il treuvent chetives et viles , resont li poisson hostelier ; n'i remaint granche ne celier ne leu si vaillant ne si chier que par tout ne s'aillent fichier : vont en temples et en iglises , et tolent au dex leur servises , et chacent des chambres occures les dex privez et leur figures .
Et quant revient a chief de piece que li biau tans le leit despiece , quant au ciex desplest et annuie tans de tampestes et de pluie , l'air ostent de tretoute s'ire et le font resbaudir et rire ; et quant les nues reperçoivent que l'air si resbaudi reçoivent , adonc se resjoïssent eles , et por estre avenanz et beles font robes , anprés leur douleurs , de toutes leur beles couleurs , et metent leur toisons sechier au biau soleill plesant e chier , et les vont par l'air charpissant au tens cler et replandissant ; puis filent , et quant ont filé , si font voler de leur filé granz agulliees de fil blanches ausinc con por coudre leur manches .
Et quant il leur reprant courage d'aler loig en pelerinage , si font esteler leur chevaus , montent et passent monz et vaus et s'an fuient conme desvanz ; car Eolus , le dex des vanz , ( ainsinc est cil dex apelez ) quant il les a bien estelez ( car el n'ont autre charretier qui sache leur chevaus tretier ) , leur met es piez si bones eles que nus oiseaus n'ot onques teles .
Lors prant li airs son mantel inde , qu'il vest trop volantiers an Inde , si s'an afuble et si s'apreste de soi cointir , de fere feste et d'atandre an biau point les nues tant qu'eles saient revenues , qui por le monde soulacier , ausinc con por aler chacier , un arc en leur poign prandre seulent , ou .ii. ou .iii. , quant eles veulent , qui sunt apelez ars celestres , don nus ne set , s'il n'est bons mestres por tenir des regarz escole , conment li soleuz les piole , quantes couleurs il ont ne queles , ne por quoi tant , ne por quoi teles , ne la cause de leur figure ; et li convandroit prandre cure d'estre deciples Aristote , qui mieuz mist natures en note que nus hon puis le tans Caÿn .
Alhacem , li nieps Huchaÿn , qui ne refu ne fos ne garz , cist fist le livre des Regarz : de ce doit cil sciance avoir qui veust de l'arc en ciel savoir , car de ce doit estre juigierres clers naturex et regardierres , et sache de geometrie , don necessaire est la metrie au livre des Regarz prover .
Lors porra les causes trover , et les forces des mirouers , qui tant ont merveilleus pouers que toutes choses tres petites , letres grelles tres loing escrites et poudres de sablon menues , si granz , si grosses sunt veües et si pres mises aus miranz , car chascuns les peut choisir anz , que l'an les peut lire et conter de si loign que , qui raconter le vorroit et l'avroit veü , ce ne porroit estre creü d'ome qui veü ne l'avroit ou qui les causes n'an savroit .
Si ne seroit ce pas creance , puis qu'il an avroit la sciance .
Mars et Venus , qui ja pris furent ansamble ou lit ou il se jurent , s'il , ainz que seur le lit montassent , en tex mirouers se mirassent , mes que leurs mirouers tenissent si que le lit dedanz veïssent , ja ne fussent pris ne lïez es laz soutilz et delïez que Vulcanus mis i avoit , de quoi nus d'aus riens ne savoit ; car s'il les eüst fez d'ouvraigne plus soutille que fil d'iraigne , eüssent il les laz veüz , si fust Vulcanus deceüz , car il n'i fussent pas antré , car chascun laz plus d'un grant tré leur parust estre gros et lons , si que Vulcanus li felons , ardanz de jalousie et d'ire , ja ne prouvast leur avoutire ; ne ja li dieu riens n'an seüssent , se cil tex mirouers eüssent , car de la place s'an foïssent quant les laz tanduz i veïssent , et courussent ailleurs gesir ou mieuz celassent leur desir , ou feïssent quelque chevance por eschever leur mescheance , sanz estre honniz ne grevez .
Di je voir , foi que me devez , de ce que vos avez oï ? - Certes , dist li prestres , oï .
Cist mirouer , c'est chose voire , leur fussent lors mout necessaire , car ailleurs assambler peüssent quant le perill i conneüssent ; ou a l'espee qui bien taille , espoir , Mars , li dex de bataille , se fust si du jalous vanchiez que ses laz eüst detranchiez .
Lors li peüst an bon eür rafetier sa fame asseür ou lit , sanz autre place querre , ou pres du lit , neïs a terre ; et se par aucune avanture , qui mout fust felonesse et dure , danz Vulcanus i seurvenist lors neïs quant Mars la tenist , Venus , qui mout est sage dame ( car trop a de barat en fame ) , se , quant l'uis li oïst ouvrir , peüst a tans ses rains couvrir , bien eüst excusations par quex que cavillacions , et controvast autre acheson por quoi Mars vint an la mason , et jurast quan que l'an vossist tant que ses preuves li tossist , et li feïst a force acroire c'onques la chose ne fu voire : tout l'eüst il neïs veüe , deïst ele que la veüe li fust occurcie et troublee , tant eüst la langue doublee en diverses plicacions a trover excusacions , car riens ne jure ne ne mant de fame plus hardiemant , si que Mars s'an alast touz quites .
- Certes , sire prestres , bien dites conme preuz et courtois et sages .
Trop ont fames en leur courages et soutilletez et malices .
Qui ce ne set fos est et nices , n'onc de ce ne les excusom .
Plus hardiemant que nus hom certeinement jurent et mantent ; meesmement quant el se santent de quex que forfez ancourpees , ja si n'i seront atrapees , en cest cas especiaument .
Don bien puis dire leaument , qui queur de fame apercevroit , ja mes fier ne s'i devroit .
Non feroit il certeinement , qu'il l'an mescherroit autrement .
» Ainsinc s'acordent , ce me samble , Nature et Genyus ansamble .
Si dit Salemon toutevois , puis que par la verité vois , que beneürez hom seroit qui bone fame troveroit .
« Oncor ont mirouer , dist ele , mainte autre force grant et bele , car choses granz et grosses , mises tres pres , samblent si loign assises , fust neïs la plus grant montaigne qui soit antre France et Sardaigne , qu'eus i peuent estre veües si petites et si menues qu'anviz les porroit l'an choisir , tant i gardast l'an a loisir .
Autre miraill par veritez montrent les propres quantitez des choses que l'an i regarde , s'il est qui bien i praigne garde .
Autre miroer sunt , qui ardent les choses quant eus les regardent , qui les set a droit compasser por les rais ensamble amasser quant li soleuz reflambaianz est seur les mirouers raianz .
Autre font diverses ymages apparair en divers estages , droites , bellongues et anverses , par composicions diverses ; et d'une an font il pluseurs nestre cil qui des mirouers sunt mestre ; et font .iiii. euz en une teste , s'il ont a ce la fourme preste .
Si font fantosmes apparanz a ceus qui regardent par anz , font les neïs dehors parair touz vis , soit par aigue ou par air , et les peut l'en voair jouer antre l'ueill et le mirouer par les diversitez des angles , soit li maianz compoz ou sangles , d'une nature ou de diverse , en quoi la fourme se reverse , qui tant se va montepliant par le maian obediant qu'el vient aus euz apparissanz selonc les rais resortissanz , qu'il si diversement receit que les regardeürs deceit .
Aristotes neïs tesmoigne , qui bien sot de ceste besoigne , car toute sciance avoit chiere : uns hom , ce dit , malades iere , si li avoit la maladie sa veüe mout afoiblie , et li airs iert occurs et troubles , et dit que par ces resons doubles vit il en l'air , de place en place , aler par devant soi sa face .
Briefmant miraill , s'il n'ont obstacles , font apparoir trop de miracles .
Si font bien diverses distances , sanz mirouers , granz decevances : sambler choses , antr'eus loingtienes , estre conjointes et proichienes , et sambler d'une chose .ii. selonc la diverseté d'eus , ou .vi. de .iii. , ou .viii. de .iiii. ; qui se veust au voair esbatre , ou plus ou mains an peut voair ; si peut il ses euz assoair , et pluseurs choses sambler une , qui bien les ordene ou aüne .
Neïs d'un si tres petit home que chascuns a nain le renome font eus parair aus euz veanz qu'il soit plus granz que .x. geanz , et pert par sus les bois passer san branche plaier ne quasser , si que tuit de poor en tremblent ; et li geant nain i resamblent par les euz qui si les desvoient quant si diversement les voient .
Et quant ainsinc sunt deceü cil qui tex choses ont veü par mirouers ou par distances qui leur ont fet tex demontrances , si vont puis au peuple et se vantent , et ne dient pas voir , ainz mantent , qu'il ont les deables veüz , tant sunt es regarz deceüz .
Si font bien oeill anferm et trouble de chose sangle sambler double et parair ou ciel double lune et .ii. chandeles sambler d'une ; n'il n'est nus qui si bien se gart qui souvant ne faille en regart , don maintes choses juiges ont d'estre mout autres qu'el ne sont .
Mes ne vueill or pas metre cures en desclarïer les figures des mirouers , ne ne dirai conment sunt reflechi li rai , ne leur angles ne vueil descrivre ( tout est ailleurs escrit an livre ) , ne por quoi des choses mirees sunt les ymages revirees aus euz de ceus qui la se mirent quant vers les mirouers se virent , ne les leus de leur apparances ne les causes des decevances ; ne ne revueill dire , biau prestre , ou tex ydoles ont leur estre , ou es mirouers ou defores , ne ne raconterai pas ores d'autres visions merveilleuses , soient plesanz ou doulereuses , que l'an voit avenir soudaines , savoir mon s'eles sunt foraines ou , san plus , en la fantasie .
Ce ne desploieré je mie n'il nou reconvient ores pas , ainceis les tés et les trespas avec les choses devant dites , qui ja n'ierent par moi descrites ; car trop i ra longue matire , et si seroit grief chose a dire et mout seroit fort a l'antandre , s'il iert qui le seüst aprandre a genz lais especiaument , qui nou diroit generaument .
Si ne porroient il pas croire que la chose fust ainsint voire , des mirouers meesmement , qui tant euvrent diversement , se par estrumenz nou veoient , se clers livrer les leur voloient , qui seüssent par demonstrance ceste merveilleuse sciance .
Ne des visions les manieres , tant sunt merveilleuses et fieres , ne porroient il otraier , qui les leur voudroit desplaier , ne quex sunt les decepcions qui vienent par tex visions , soit en vaillant soit en dormant , don maint s'esbahissent formant .
Por ce les veill ci trespasser , ne si ne veill or pas lasser moi de paler ne vos d'oïr : bon fet prolixité foïr .
Si sunt fames mout annuieuses et de parler contrarieuses ; si vos pri qu'il ne vos desplese por ce que du tout ne m'an tese , se bien par la verité vois .
Tant an veill dire toutevois que maint an sunt si deceü que de leur liz s'en sunt meü , et se chaucent neïs et vestent et de tout leur hernois s'aprestent si con li san conmun someillent et tuit li particulier veillent ; prannent bourdons , prannent escharpes , ou pex ou faucilles ou sarpes , et vont cheminant longues voies , et ne sevent ou toutevoies , et montent neïs es chevaus et passent ainsinc monz et vaus par seches voies ou par fanges , tant qu'il vienent an leus estranges ; et quant li san conmun s'esveillent , mout s'esbahissent et merveillent quant puis en leur droit san revienent ; et quant avec les genz se tienent , si tesmoignent , non pas por fables , que la les ont portez deables qui de leur ostiex les osterent - et il meïsmes s'i porterent .
Si rest bien souvant avenu , quant aucuns sunt pris et tenu par aucune grant maladie , si con il pert en frenesie , quant il n'ont gardes soffisanz ou sunt seul es ostiex gisanz , qu'il saillent sus et puis cheminent , et de tant cheminer ne finent qu'il treuvent quex que leus sauvages , ou prez ou vignes ou boschages , et se lessent illeuc choair ; la les peut l'an anprés voair , se l'an i vient , conbien qu'il tarde , por ce qu'il n'orent point de garde fors gent , espoir , fole et mauvese , touz morz de froit et de mesese .
Ou quant sunt neïs en santé , voit l'an de ceus a grant planté qui maintes foiz , sanz ordenance , par naturele acoustumance , de trop panser sunt curieus , quant trop sunt melancolieus ou pooreus outre mesure , qui mainte diverse figure se font parair en eus meïsmes autrement que nous ne deïsmes quant des mirouers parlions , don si briefmant nous passions , et de tout ce leur samble lores qu'il sait ainsinc por voir defores .
Ou qui , par grant devocion , en trop grant contemplacion , font apparair en leur pansees les choses qu'il ont porpansees , et les cuident tout proprement voair defors apertement ; et ce n'est for trufle et mançonge , ainsinc con de l'ome qui songe , qui voit , ce cuide , en leur presances les esperituex sustances , si con fist Scipion jadis ; et voit anfer et paradys et ciel et air et mer et terre et tout quan que l'an i peut querre : il voit esteles apparair , et voit oiseaus voler par air , et voit poissons par mer nouer , et voit bestes es bois jouer et fere tourz et biaus et genz ; et voit diversitez de genz , les uns en chambres soulacier , les autres voit par bois chacier , par montaignes et par rivieres , par prez , par vignes , par jachieres ; et songe plez et juigemenz et guerres et tournoiemenz et baleries et queroles , et ot vïeles et citholes , et flaire espices odoreuses et goute choses savoureuses , et sent antre ses braz s'amie , toutevois n'i est ele mie ; ou voit Jalousie venant , un petaill a son col tenant , qui prouvez ensamble les treuve par Male Bouche , qui contreuve les choses ainz que fetes saient , don tuit amant par jour s'esmaient , car cil qui fins amanz se claiment , quant d'amors ardanmant s'antraiment , don mout ont travauz et enuiz , quant se sunt endormi de nuiz en leur liz ou mout ont pansé ( car les proprietez an sé ) , si songent les choses amees que tant ont par jour reclamees ; ou songent de leur adversaires qui leur font annuiz et contraires .
Ou s'il sunt en mortex haïnes , courrouz songent et ataïnes , et contenz o leur anemis qui les ont en haïne mis , et choses a guerre ansivables , par contraires ou par samblables .
Ou s'il resunt mis en prison par aucune grant mesprison , songent il de leur delivrance , s'il an sunt en bone esperance ; ou songent ou gibet ou corde , se li queurs par jour leur recorde , ou quex que choses desplesanz , qui ne sunt mie hors , mes anz ; si recuident il por voir lores que ces choses saient defores , et font de tout ou deul ou feste , et tout portent dedanz leur teste , qui les .v. sans ainsinc deceit par les fantosmes qu'el receit .
Don maintes genz , par leur folies , cuident estre par nuit estries , erranz aveques dame Habonde ; et dient que par tout le monde li tierz anfant de nacion sunt de ceste condicion qu'il vont .iii. foiz en la semaine si con destinee les maine ; et par touz ces hostiex se boutent , ne cles ne barres ne redoutent , ainz s'an antrent par les fandaces , par chatieres et par crevaces ; et se partent des cors leur ames et vont avec les bones dames par leus forains et par mesons , et le preuvent par tex resons , car les diversitez veües ne sunt pas en leur liz venues , ainz sunt leur ames qui labeurent et par le monde ainsint s'an queurent ; et tant con il sunt an cel airre , si con il font aus genz acrairre , qui leur cors bestournez avroit , ja mes l'ame antrer n'i savroit .
Mes trop a ci folie horrible et chose qui n'est pas possible , car cors humains est chose morte si tost con s'ame en soi ne porte ; donques est ce chose certeine que cil qui .iii. foiz la semeine ceste maniere d'airre sivent .iii. foiz meurent , .iii. foiz revivent en une semeine meïsmes ; et s'il est si con nous deïsmes , donc resoucitent mout souvant li deciple de tel couvant .
Mes c'est bien terminee chose , et bien l'os reciter san glose , que nul qui doie a mort courir n'a que d'une mort a mourir , ne ja ne resoucitera tant que ses juigemanz sera , se n'iert miracle especial de par le Dieu celestial , si con de saint Ladre lison , car ce pas ne contredison .
Et quant l'an dit d'autre partie que , quant l'ame s'est departie du cors ainsinc desaourné , s'el treuve le cors bestourné , el ne set en lui revenir , qui peut tel fables soutenir ? Qu'il est voirs , et bien le recors , ame dessevree de cors plus est aperte et sage et cointe que quant ele est au cors conjointe , don el suit la complexion qui li trouble s'antancion .
Donc est mieuz lors par lui seüe l'antree que ne fu l'issue , par quoi plus tost la troverroit , ja si bestourné nou verroit .
D'autre part , que li tierz du monde aille ainsinc avec dame Habonde , si con foles vielles le preuvent par les visions qu'eus i treuvent , don convient il san nule faille que tretouz li mondes i aille , qu'il n est nus , soit voir soit mançonge , qui mainte vision ne songe , non pas .iii. foiz en la semeine , mes .xv. foiz en la quinzeine , ou plus ou mains par aventure , si con sa fantasie andure .
Ne ne revueill dire des songes s'il sunt voirs ou s'il sunt mançonges , se l'an les doit du tout ellire ou s'il font du tout a despire , por quoi li un sunt plus horrible , plus bel li autre et plus pesible , selonc leur apparicions en diverses complexions , et selonc les divers courages des meurs divers et des aages ; ou se Dex par tex visions anvoie revelacions , ou li malignes esperiz por metre les genz es periz : de tout ce ne m'antremetrai , mes a mon propos me retrai .
Si vos di donques que les nues , quant lasses sunt et recreües de trere par l'air de leur fleches , et plus des moestes que des seches , car de pluies et de rousees les ont tretoutes arousees , se chaleur aucune n'an seche por trere quelque chose seche , si destandent leur ars ensamble , quant ont tret tant que bon leur samble .
Mes trop ont estranges manieres cil arc don treent ces archieres , car toutes leur couleurs s'an fuient quant an destandant les estuient ; ne ja mes puis de ceus meïsmes ne retreront que nous veïsmes , mes s'el veulent autre foiz trere , noveaus ars leur convient refere que li soleuz puist pioler , nes convient autremant doler .
Oncore euvre plus l'influance des ciex , qui tant ont grant poissance par mer et par terre et par air .
Les comethes font il parair , qui ne sunt pas es ciex posees , ainz sunt par mi l'air ambrasees , et po durent puis qu'el sunt fetes , don maintes fables sunt retretes .
Les morz aus princes an devinent cil qui de deviner n'an finent ; mes les comethes plus n'aguietent ne plus espessemant ne gietent leur influances ne leur rais seur povres homes que seur rais ne seur rais que seur povres homes , ainceis euvrent , certein an somes , ou monde seur les regions selonc les disposicions des climaz , des homes , des bestes , qui sunt aus influances prestes des planetes et des esteles qui greigneur poair ont seur eles .
Si portent les senefiances des celestiaus influances , et les complexions esmeuvent si conme obeïssanz les treuvent .
Si ne di je pas ne n'afiche que rai doient estre dit riche plus que les persones menues qui vont a pié par mi les rues ; car soffisance fet richece , et couvoitise fet povrece .
Soit rais , ou n'ait vaillant .ii. chiches , qui plus couvoite mains est riches .
Et qui voudroit croire escritures , li rai resamblent les paintures , don tel example nous apreste cil qui nous escrist l'Almageste , se bien s'i savoit prandre garde cil qui les paintures regarde : qu'el plesent qui ne s'an apresse , mes de pres la plesance cesse ; de loing semblent trop deliteuses , de pres ne sunt point doucereuses .
Ainsinc va des amis poissanz : douz est a leur mesconoissanz leur servise et leur acointance par le defaut d'experiance ; mes qui bien les esproveroit , tant d'amertume i troveroit qu'il s'i craindroit mout a bouter , tant fet leur grace a redouter .
Ainsinc nous asseüre Horaces de leur amors et de leur graces .
Ne li prince ne sunt pas digne que li cors du ciel doignent signe de leur mort plus que d'un autre home , car leur cors ne vaut une pome outre le cors d'un charruier ou d'un clerc ou d'un escuier , car ges faz touz samblables estre , si conme il apert a leur nestre .
Par moi nessent samblable e nu , fort et foible , gros et menu .
Touz les met en equalité quant a l'estat d'humanité ; Fortune i met le remanant , qui ne set estre permanant , qui ses biens a son plesir done ne ne prant garde a quel persone , et tout retost ou retoldra toutes les foiz qu'ele voldra .
Et se nus contredire m'ose , qui de gentillece s'alose , et die que li gentill home , si con li peuples les renome , sunt de meilleur condicion par noblece de nacion que cil qui les terres coutivent ou qui de leur labour se vivent , je respons que nus n'est gentis s'il n'est a vertuz antantis , ne n'est vilains fors por ses vices , don il pert outrageus et nices .
Noblece vient de bon courage , car gentillece de lignage n'est pas gentillece qui vaille por quoi bonté de queur i faille ; par quoi doit estre en li paranz la proece de ses paranz , qui la gentillece conquistrent par les travauz que granz i mistrent , qui , quant du siecle trespasserent , toutes leur vertuz amporterent et lessierent aus airs l'avoir , qui plus ne porent d'aus avoir .
L'avoir ont , riens plus n'i a leur , ne gentillece ne valeur , s'il ne font tant que gentill saient par sans ou par vertuz qu'il aient .
Si ront clerc plus granz avantages d'estre gentis , courtais et sages ( et la reson vos an lirai ) que n'ont li prince ne li rai , qui ne sevent de lestreüre ; car li clerc voit en l'escriture , avec les sciances prouvees , resonables et demontrees , touz maus don l'an se doit retrere et touz les biens que l'an peut fere .
Les choses voit du monde escrites si conme el sunt fetes et dites ; il voit es ancienes vies de touz vilainz les vilanies et touz les fez de courtais homes et des courtaisies les somes ; briefmant il voit escrit en livre quan que l'an doit foïr et sivre , par quoi tuit clerc , deciple et mestre , sunt gentill , ou le doivent estre .
Et sachent cil qui ne le sont , c'est por les queurs que mauvés ont , qu'il an ont trop plus d'avantages que cil qui queurt au cers sauvages .
Si valent pis que nule gent clerc qui le queur n'ont noble e gent , quant les biens conneüz eschivent et les vices veüz ansivent ; et plus puni devroient estre devant l'ampereür celestre clerc qui s'abandonent a vices que les genz lais simples et nices , qui n'ont pas les vertuz escrites , que cil tienent vis et despites .
Et se prince sevent de letre , ne se peuent il antremetre de tant lire et de tant aprandre , qu'il ont trop ailleurs a antandre .
Par quoi , por gentillece avoir , ont li clerc , ce poez savoir , plus bel avantage et greigneur que n'ont li terrian seigneur .
Et por gentillece conquerre , qui mout est honorable en terre , tuit cil qui la veulent avoir ceste regle doivent savoir .
Quiconques tant a gentillece d'orgueill se gart et de parece , aille aus armes ou a l'estuide , et de vilenie se vuide .
Hunble queur ait , courtais e gent en tretouz leus ver toute gent , for san plus ver ses anemis , quant acort n'i peut estre mis .
Dames honeurt et damoiseles , mes ne se fie trop an eles , qu'il l'an porroit bien meschoair , car nus trop n'est bons a voair .
Tex hom doit avoir los e pris , sanz estre blasmez ne repris , et de gentillece le non doit recevoir , li autre non .
Chevaliers aus armes hardiz , preuz en fez et courtais par diz si con fu mi sires Gauvains , qui ne fu pas pareuz au vains , et li bons quens d'Artais Roberz , qui des lors qu'il issi do berz hanta touz les jourz de sa vie largece , honeur , chevalerie , n'onc ne li plut oiseus sejourz , ainz devint hon devant ses jourz , tex chevaliers , preuz et vaillanz , larges , courtois et bataillanz , doit par tout estre bien venuz , loez , amez et chiers tenuz .
Mout redoit l'an clerc honorer qui bien veust a sans laborer et panse des vertuz ansivre qu'il voit escrites an son livre .
Et si fist l'an certes jadis ; bien an nomeroie ja dis , voire tant que , se je les nombre , annuiz sera d'oïr le nombre .
Jadis li vaillant gentill home , si con la lestre les renome , anpereür , duc , conte , rai , don ja ci plus ne conterai , les philosophes honorerent .
Aus poetes neïs donerent viles , jardins , leus honorables et maintes choses delitables : Naples fu donee a Virgile , qui plus est delitable vile que n'est Paris ne Lavardins ; en Calabre rot biaus jardins Annius , qui doné li furent des anciens qui le connurent .
Mes por quoi plus an trouveroie ? Par pluseurs le vos prouveroie , qui furent nez de bas lignages , et plus orent nobles courages que mainz filz de rais ne de contes don ja ci ne vos iert fez contes , qui por gentils furent tenuz .
Or est li tans a ce venuz que li bon , qui toute leur vie travaillent an philosophie et s'an vont en estrange terre por sens et por valeur conquerre , et seuffrent les granz povretez , ou mandianz ou andetez , et vont , espoir , deschauz et nu , ne sunt amé ne chier tenu .
Prince nes prisent une pome , et si sunt il plus gentill home , si me gart Dex d'avoir les fievres , que cil qui vont chacier au lievres et que cil qui sunt coustumiers de maindre es paternex fumiers .
Et cil qui d'autrui gentillece , san sa valeur , san sa proece , veust anporter los et renon , est il gentils ? Je di que non , ainz doit estre vilainz clamez et vils tenuz et mains amez que s'il estoit filz d un truant .
Je n'an irai ja nul chuant , et fust neïs filz Alixandre , qui tant osa d'armes amprandre et tant continua les guerres qu'il fu sires de toutes terres ; et puis que cil li obeïrent qui contre lui se combatirent , et que cil se furent rendu qui ne s'ierent pas deffendu , dist il , tant fu d'orgueill destroiz , que cist mondes iert si estroiz qu'il s'i poait anviz tourner , n'il n'i vouloit plus sejourner , ainz pansoit d'autre monde querre por conmancier novele guerre , et s'an aloit anfer brisier por soi fere par tout prisier , don tretuit de poor tremblerent li dieu d'anfer , car il cuiderent , quant je le leur dis , que ce fust cil qui par le baston de fust , por les ames par pechié mortes , devoit d'anfer brisier les portes et leur grant orgueill escachier por ses amis d'anfer sachier .
Mes poson , ce qui ne peut estre , que g'en face aucuns gentis nestre et que des autres ne me chaille , qu'il vont apelant vilenaille : quel bien a il en gentillece ? Certes , qui son angin adrece a bien la verité comprandre , il ne peut autre chose antandre qui bone soit en gentillece for qu'il semble que la proece de leur paranz doivent ansivre .
Souz cest fes doit cil tourjorz vivre qui gentils hom veust resambler , s'il ne veust gentillece ambler et san desserte los avoir .
Car je faz a touz a savoir que gentillece aus genz ne done nule autre chose qui soit bone for que ce fes tant seulemant , et sachent bien certeinemant que nus ne doit avoir loange par vertu de persone estrange , n'il ne rest pas droiz que l'an blasme nule persone d'autrui blasme .
Cil soit loez qui le desert ; mes cil qui de nul bien ne sert , an cui l'an treuve mauvestiez , vilenies et angrestiez et vanteries et bobanz , ou s'il rest doubles et lobanz , d'orgueill farsiz et de ramposnes , sanz charitez et sanz aumosnes , ou negligenz et pereceus , car l'an an treuve trop de ceus , tout soit il nez de tex paranz ou toute vertuz fu paranz , il n'est pas droiz , bien dire l'os , qu'il ait de ses paranz le los , ainz doit estre plus vils tenuz que s'il iert de chetis venuz .
Et sachent tuit home antandable qu'il n'est mie chose samblable d'aquerre sans et gentillece et renomee par proece , et d'aquerre granz tenemanz , granz deniers , granz aournemanz , quant a fere an ses volantez ; car cil qui est antalantez de travaillier soi por aquerre deniers , aournemanz ou terre , bien ait naïs d'or amassez .c.m. mars , ou plus assez , tout peut lessier a ses amis ; mes cil qui son travaill a mis es autres choses desus dites tant qu'il les a par ses merites , amors nou peut a ce plessier qu'il leur an puist ja riens lessier .
Peut il lessier sciance ? Non , ne gentillece ne renon .
Mes il leur an peut bien aprandre , s'il i veulent example prandre .
Autre chose cist n'an peut fere , ne cil n'an peuent riens plus trere .
Si n'i refont il pas grant force , qu'il n'i donraient une escorce , mainz an i a , fors que d'avoir les possessions et l'avoir ; si dient qu'il sunt gentill home por ce que l'an les i renome et que leur bons paranz le furent , qui furent tel con estre durent , et qu'il ont et chiens et oiseaus por sambler gentis damoiseaus , et qu'il vont chaçant par rivieres , par bois , par chans et par bruieres , et qu'il se vont oiseus esbatre ; mes il sunt mauvés vilain natre , qui d'autrui noblece se vantent .
Il ne dient pas voir , ainz mantent , et le non de gentillece amblent quant leur bons paranz ne resamblent ; car quant ges faz semblables nestre , s'il veulent donques gentis estre d'autre noblece que de cele que je leur doing , qui mout est bele , qui a non naturel franchise , que j'ai seur touz egaumant mise , avec reson , que Diex leur done , qui les fet , tant est sage et bone , semblables a Dieu et aus anges , se mort nes an feïst estranges , qui par sa mortel differance fet des homes la dessevrance , acquierent neuves gentilleces , s'il ont en eus tant de proeces ; car s'il par eus ne les acquierent , ja mes gentis par autrui n'ierent : je n'an met hors ne rois ne contes .
D'autre part , il est plus granz hontes d'un filz de roi , s'il estoit nices et plains d'outrages et de vices , que s'il iert filz d'un charretier , d'un porchier ou d'un çavetier .
Certes plus seroit honorable a Gaugain , le bien conbatable , qu'il fust d'un couart engendrez , qui sist au feu touz ancendrez , qu'il ne seroit s'il iert couarz , et fust ses peres Renouarz .
Mes , san faille , ce n'est pas fable , la mort d'un prince est plus notable que n'est la mort d un païsant , quant l'an le treuve mort gisant , et plus loing an vont les paroles ; et por ce cuident les genz foles , quant il ont veü les cometes , qu'il saient por les princes fetes .
Mes s'il n'iert ja mes rais ne princes par reaumes ne par provinces , et fussent tuit paraill en terre , fussent en pes , fussent en guerre , si feroient li cors celestre en leur tans les cometes nestre , quant es regarz se recevroient ou tex euvres fere devroient , por qu'il eüst an l'air matire qui leur peüst a ce soffire .
Dagrons volanz et estanceles font il par l'air sambler esteles qui des ciex en cheant descendent , si con les foles genz entendent .
Mes reson ne peut pas voair que riens puisse des ciex choair , car en eus n'a riens corrumpable ; tout est ferm et fort et estable , n'il ne reçoivent pas anpreintes , por qu'el saient de hors anpeintes , ne riens ne les porroit quasser , n'il n'i leroient riens passer , tant fust soutive ne perçable , s'el n'iert , espoir , esperitable .
Leur rais san faille bien i passent , mes nes ampirent ne ne quassent .
Les chauz estez , les froiz ivers font il par leur regarz divers ; et font les nais et font les grelles , une heure grosses , autre grelles , et noz autres impressions selonc leur opposicions et selonc ce qu'il s'antr'elloignent ou s'apressent ou se conjoingnent .
Don maint home souvant s'emoient quant es ciex les eclipses voaient , et cuident estre maubailli des regarz qui leur sunt failli des planetes devant veües don si tost perdent les veües .
Mes se les causes an seüssent , ja de riens ne s'an esmeüssent .
Et par behourdeïz de vanz , les ondes de mer eslevanz , font les floz aus nues besier ; puis refont la mer apesier , qu'el n'est tex qu'el ose grondir ne ses floz fere rebondir , for celi que par estouvoir li fet la lune adés mouvoir et le fet aler et venir , n'est riens qui ce puist retenir .
Et qui voudroit plus bas anquerre des miracles que font en terre li cors du ciel et les esteles , tant an i trouveroit de beles que ja mes n'avroit tout escrit qui tout voudroit metre an escrit .
Ainsinc li ciel ver moi s'aquitent , qui par leur bontez tant profitent que bien me puis apercevoir qu'il font bien tretout leur devoir .
Ne ne me plain des elemanz .
Bien gardent mes conmandemanz , bien font antr'eus leur mixcions , tournanz en resolucions ; car quan que la lune a souz sai est corrumpable , bien le sai .
Riens ne s'i peut si bien nourrir que tout ne conviegne pourrir ; tuit ont de leur complexion , par naturele antancion , regle qui ne faut ne ne mant : tout vet a son conmancemant .
Ceste regle est si generaus qu'el ne peut defaillir ver aus .
Si ne me plain mie des plantes , qui d'obeïr ne sunt pas lantes .
Bien sunt a mes lais antantives , et font , tant conme ele sunt vives , leur racines et leur feulletes , trunz et rains et fruiz et floretes .
Chascune chascun an aporte quan qu'el peut , tant qu'ele soit morte , com herbes , arbres et boissons .
Ne des oiseaus ne des poissons , qui mout sunt bel a regarder : bien sevent mes regles garder , et sunt si tres bon escolier qu'il treent tuit a mon colier .
Tuit faonnent a leur usages et font honeur a leur lignages ; ne les lessent pas dechoair , don c'est granz solaz a voair .
Ne ne me plain des autres bestes , cui je faz anclines les testes et regardanz toutes ver terre .
Ceus ne me murent onques guerre , toutes a ma cordele tirent et font si con leur pere firent .
Li malles vet o sa femele , ci a couple avenant et bele ; tuit angendrent et vont ansamble toutes les foiz que bon leur samble ; ne ja nul marchié n'i feront quant ansamble s'acorderont , ainz plest a l'un por l'autre fere par courtaisie debonere , et tretuit a paié se tienent des biens qui de par moi leur vienent .
Si font mes beles verminetes : fromiz , papillons et mouchetes , vers , qui de pourreture nessent , de mes conmanz garder ne cessent ; et mes sarpenz et mes couleuvres , tuit s'estudient en mes euvres .
Mes seus hom , cui je fet avoie tretouz les biens que je savoie ; seus hom , cui je faz et devis haut ver le ciel porter le vis ; seus hom , que je fourme et faz nestre an la propre fourme son mestre ; seus hom , por cui peine et labeur - c'est la fins de tout mon labeur , n'il n'a pas , se je ne li done , quant a la corporel persone , ne de par cors ne de par mambre , qui li vaille une pome d'ambre , ne quant a l'ame vraiement , fors une chose seulement : il tient de moi , qui sui sa dame , .iii. forces , que de cors que d'ame , car bien puis dire , san mantir , jou faz estre , vivre et santir ; mout a li chetis d'avantages , s'il vossist estre preuz et sages ; de toute les vertuz habonde que Diex a mises en cest monde ; compainz est a toutes les choses qui sunt an tout le monde ancloses , et de leur bontez parçonierres : il a son estre avec les pierres , et vit avec les herbes drues , et sent avec les bestes mues ; oncor peut il trop plus an tant qu'il avec les anges antant .
Que vos puis je plus recenser ? Il a quan que l'an peut penser , c'est uns petiz mondes noveaus - cist me fet pis que nus louveaus .
San faille , de l'antandemant connois je bien que vraiemant celui ne li donai je mie .
La ne s'estant pas ma baillie , ne fui pas sage ne poissant de fere riens si connoissant .
Onques ne fis riens pardurable ; quan que je faz est corrumpable .
Platon meïsmes le tesmoigne quant il pale de ma besoigne et des dex , qui de mort n'ont garde .
Leur createur , ce dit , les garde et soutient pardurablemant par son vouloir tant seulemant ; et se cil vouloirs nes tenist , tretouz mourir les convenist .
Mi fet , ce dit , sunt tuit soluble , tant ai poair povre et obnuble au regart de la grant poissance du Dieu qui voit en sa presance la trible temporalité souz un momant d'eternité .
C'est li rois , c'est li ampereres qui dist au diex qu'il est leur peres , ce sevent cil qui Platon lisent , car les paroles tex i gisent , au mains an est ce la santance selonc le langage de France : “ Dex des dex don je sui fesierres , vostres peres , vostres crierres , et vos estes mes creatures et mes euvres et mes fetures , par nature estes corrumpable , par ma volanté pardurable , car ja riens n'iert fet par Nature , conbien qu'ele i mete grant cure , qui ne faille en quelque seson .
Mes quan que par bone reson veust Diex conjoindre et atramper , forz et bons et sages san per , ja ne voudra ne n'a volu que ce soit ja mes dissolu ; ja n'i vaudra corrupcion .
Don je faz tel conclusion : puis que vos conmançastes estre par la volanté vostre mestre don fet estes et angendré , par quoi je vos tiegn et tendré , n'iestes pas de mortalité ne de corrupcion quité du tout , que touz ne vos veïsse mourir , se je ne vos tenisse .
Par nature mourir pourroiz , mes par mon vueill ja ne mourroiz , car mes vouloirs a seigneurie seur les lians de vostre vie , qui les composicions tienent don pardurabletez vos vienent .
” C'est la santance de la letre que Platon voust ou livre metre , qui mieuz de Dieu parler osa , plus le prisa , plus l'alosa c'onques ne fist nus terrians des philosophes ancians .
Si n'an pot il pas assez dire , car il ne peüst pas soffire a bien parfetemant antandre ce c'onques riens ne pot comprandre , fors li ventres d'une pucele .
Mes , san faille , il est voirs que cele a cui le ventres an tandi plus que Platon an antandi ; car el sot , des qu'el le portait , don au porter se confortait , qu'il ert l'espere merveillable qui ne peut estre terminable , qui par touz leus son centre lance ne leu n'a la circonferance , qu'il ert li merveilleus triangles don l'unité fet les .iii. angles , ne li .iii. tout antieremant ne font que l'un tant seulemant .
C'est li cercles trianguliers , c'est li triangles circuliers , qui an la vierge s'ostela .
N'an sot pas Platon jusque la , ne vit pas la trine unité en ceste simple trinité , ne la deïté souveraine affublee de pel humaine , c'est Diex , qui createur se nome .
Cil fist l'antandemant de l'ome , et , an fesant , le li donna .
Et cil si li guerredonna conme mauvés , au dire voir , qu'il cuida puis Dieu decevoir ; mes il meesmes se deçut , don mi Sires la mort reçut quant il , san moi , prist char humaine por le chetif oster de paine .
San moi , car je ne sai conmant , fors qu'il peut tout par son conmant .
Ainz fui trop formant esbahie quant il de la Vierge Marie fu por le chetif en char nez , et puis panduz touz ancharnez ; car par moi ne peut ce pas estre que riens puisse de vierge nestre .
Si fu jadis par maint prophete ceste incarnacion retrete , et par juïs et par paians , que mieuz noz queurs an apaians et plus nous efforceins a croire que la prophecie soit voire ; car es Bucholiques Virgile lisons ceste voiz de Sebile , du Saint Esperit anseigniee : “ Ja nous est nouvele ligniee du haut ciel ça jus anvoiee por avoier gent desvoiee , don li siecle de fer faudront et cil d'or ou monde saudront .
” Albumasar neïs tesmoigne , conmant qu'il seüst la besoigne , que dedanz le virginal signe nestroit une pucele digne , qui sera , ce dit , virge et mere et qui alletera son pere , et ses mariz lez lui sera qui ja point ne la touchera .
Ceste santance peut savoir qui veut Albumasar avoir , qu'el gist ou livre toute preste ; don chascun an font une feste genz crestienes en septambre , qui tel nativité remanbre .
Mes tout quan que j'ai dit desus , ce set nostre sires Jhesus , ai je por home labouré .
Por le chetif cest labour é , cist est la fins de toute m'euvre , cist seus contre mes regles euvre ; ne se tient de riens a paiez , li delleaus , li renaiez ; n'est riens qui li puisse soffire .
Que vaut ? Que porroit l'an plus dire ? Les honeurs que je li ai fetes ne porroient estre retretes , et il me refet tant de hontes que ce n'est mesure ne contes .
Biau douz prestres , biau chapelains , est il droiz donques que je l'ains ne que plus li port reverance , quant je le truis de tel provance ? Si m'aïst Dex li crucefis , mout me repant don home fis .
Mes par la mort que cil soffri cui Judas le besier offri et que Longis feri de lance , je li conteré sa cheance devant Dieu , qui le me bailla quant a s'ymage le tailla , puis qu'il me fet tant de contrere .
Fame sui , si ne me puis tere , ainz veill des ja tout reveler , car fame ne peut riens celer , n'onques ne fu mieuz ledangiez .
Mar s'est de moi tant estrangiez , si vice i seront recité et dirai de tout verité .
Orgueilleus est , murtriers et lierres , fel , couvoiteus , avers , trichierres , desesperez , gloz , mesdisanz , et haïneus et despisanz , mescreanz , anvieus , mantierres , parjurs , fausaires , fos , vantierres , et inconstanz et foloiables , ydolatres , desagraables , traïstres et faus ypocrites , et pareceus et sodomites : briefmant tant est chetis et nices qu'il est sers a tretouz les vices et tretouz an soi les herberge .
Vez de quex fers li las s'enferge ! Vet il bien porchaçant sa mort quant a tex mauvestiez s'amort ? Et puis que toutes choses doivent retourner la don el reçoivent le conmancemant de leur estre , quant hon vendra devant son mestre , que tourjorz , tant con il peüst , servir et honorer deüst et soi de mauvestiez garder , conmant l'osera regarder ? Et cil qui juiges an sera , de quel oill le regardera , quant ver lui s'iert si mal prouvez qu'il iert en tex defauz trouvez , li las , qui le queur tant a lant qu'il n'a de bien fere talant ? Ainz font au pis , grant et meneur , qu'il peuent , sauve leur honeur , et l'ont ainsinc juré , ce samble , par un acort tretuit ansamble .
Si n'i est ele pas souvant a chascun sauve par couvant , ainz an reçoivent maint grant peine , ou mort , ou grant honte mondeine .
Mes li las , que peut il penser , s'il veust ses pechiez recenser , quant il vandra devant le juige qui toutes choses poise et juige , et tout a droit san fere tort , ne riens n'i ganchist ne n'estort ? Quel guerredon peut il atandre , for la hart a lui mener pandre au doulereus gibet d'anfer ? Ou sera pris et mis en fer , rivez an aneaus pardurables , devant le prince des deables ; ou sera bouliz es chaudieres , ou rostiz devant et darrieres ou sus charbons ou sus greïlles ; ou tournaiez a granz chevilles , conme Ixion , a tranchanz roes que maufé tournent a leur poes ; ou mourra de saif es paluz , et de fain , avec Tantaluz , qui tourjorz en l'eve se baigne , mes conbien que saif le destraigne , ja n'aprochera de sa bouche l'eve qui au manton li touche : quant plus la suit , et plus s'abesse , et fain si fort le recompresse qu'il n'an peut estre assouagiez , ainz meurt de fain touz anragiez , ne ne repeut la pome prandre qu'il voit tourjorz a son nes pandre ; car quant plus a son bec l'anchauce , et la pome plus se rehauce .
Ou roulera la mole a terre de la roche , et puis l'ira querre et de rechief la roulera , ne ja mes ce ne cessera , si con tu fés , las Sisyfus , qui por ce fere mis i fus ; ou le tonnel san fonz ira anplir , ne ja ne l'amplira , si con font les Belidienes por leur folies ancienes .
Si resavez , biau Genyus , conmant le gisyer Tycius s'efforcent boustoer de mangier , ne riens nes an peut estrangier .
Mout ra leanz d'autres granz peines et felonesses et vileines , ou sera mis , espoir , li hon por soffrir tribulacion a grant douleur , a grant hachiee , tant que g'en seré bien vanchiee .
Par foi , li juiges devant diz , qui tout juige en fez et en diz , s'il fust tant seulement piteus , bons fust , espoir , et deliteus li presteïz aus usuriers : mes il est tourjorz droituriers , par quoi trop fet a redouter .
Mau se fet en pechié bouter .
San faille , de touz les pechiez don li chetis est antechiez , a Dieu les les , bien s'an chevisse .
Quant li plera , si l'an punisse .
Mes por ceus dom Amors se plaint , car g'en ai bien oï le plaint , je meïsmes , tant con je puis , m'an plaing et m'an doi plaindre , puis qu'il me renient le treü que tretuit home m'ont deü et tourjorz doivent et devront tant con mes oustilz recevront .
Genyus , li bien anpalez , en l'ost au dieu d'Amours alez , qui mout de moi servir se peine et tant m'aime , g'en sui certaine , que par son franc queur debonere plus se veust ver mes euvres trere que ne fet fers vers aïmant .
Dites li que saluz li mant , et a dame Venus , m'amie , puis a toute la baronie , fors seulemant a Faus Semblant , por qu'il s'aut ja mes assemblant avec les felons orguilleus , les ypocrites perilleus , des quex l'Escriture recete que ce sunt li pseudo prophete .
Si rai je mout soupeçoneuse Attenance d'estre orguilleuse et d'estre a Faus Samblant samblable , tout samble ele humble et charitable .
Faus Samblant , s'il plus est trouvez avec tex traïstres prouvez , ja ne soit en ma saluance , ne li ne s'amie Attenance .
Trop font tel gent a redouter , bien les deüt Amours bouter hors de son ost , s'il li pleüst , se certeinement ne seüst qu'il li fussent si necessaire qu'il ne peüst sanz eus riens faire .
Mes s'il sunt advocat por eus en la cause au fins amoureus , don leur mal saient alegié , cest barat leur pardone gié .
Alez , amis , au dieu d'Amors porter mes plainz et mes clamors , non pas por ce qu'il droit m'an face , mes qu'il se confort et solace quant il orra ceste nouvele , qui mout li devra estre bele et a noz anemis greveine ; et lest ester , ne li soit peine , le soussi que mener l'an voi .
Dites li que la vos anvoi por touz ceus esconmenier qui nous veulent contrarier , et por assoldre les vaillanz qui de bon queur sunt travaillanz au regles droitemant ansivre qui sunt escrites an mon livre , et formant a ce s'estudient que leur lignages monteplient et qui pensent de bien amer , car ges doi touz amis clamer , por leur ames metre en delices , mes qu'il se gardent bien des vices que j'ai ci devant racontez , qu'il effacent toutes bontez .
Pardon qui bien soit soffisanz leur donez , non pas de .x. anz , nou priseroient un denier , mes a tourjorz pardon plenier de tretout quan que fet avront , quant bien confessier s'en savront .
Et quant en l'ost serez venuz , ou vos serez mout chiers tenuz , puis que saluez les m'avroiz si con saluer les savroiz , publiez leur en audiance ce pardon et ceste santance , que je vueill que ci soit escrite .
» Lors escrit cil , et cele dite , puis la seele et la li baille , et li prie que tost s'an aille , mes qu'ele soit ainceis assoste de ce qui son panser li oste .
Si tost conme ot esté confesse dame Nature , la deesse , si con la loi veust et li us , li vaillanz prestres Genyus tantost l'assolt et si li done penitance avenant et bone selonc la grandeur dou forfet qu'il pansoit qu'ele eüst forfet .
Anjoint li qu'ele demourast dedanz sa forge et labourast si conme ainz labourer souloit quant de neant ne se douloit , et son servise adés feïst tant qu'autre conseill i meïst li rois qui tout peut adrecier et tout fere et tout depecier .
« Sire , dist ele , volantiers .
- Et je m'an vois andemantiers , fet Genyus , plus que le cours por fere aus fins amanz secours , mes que desafublez me saie de ceste chasuble de saie , de ceste aube et de cest rochet .
» Lors va tout pandre a un crochet , et vest sa robe seculiere , qui mains anconbreuse li ere , si con s'il alast queroler , et prant eles por tost voler .
Lors remaint Nature en sa forge , prent ses marteaus et fiert et forge tretout ausinc conme devant ; et Genyus plus tost que vant ses eles bat et plus n'atant , en l'ost s'an est venuz a tant .
Mes Faus Samblant n'i treuve pas , partiz s'an iert plus que le pas des lors que la vielle fu prise qui m'ouvri l'uis de la porprise et tant m'ot fet avant aler qu'a Bel Acueill me lut paler .
Il n'i vost onques plus atandre , ainz s'an foui san congié prandre .
Mes , san faille , c'est chose atainte , il treuve Attenance Contrainte , qui de tout son poair s'apreste de courre aprés a si grant heste , quant el voit le prestre venir , qu'anviz la peüst l'an tenir ; car o prestre ne se meïst , por quoi nus autres la veïst , qui li donast .iiii. besanz , se Faus Samblant ne fust presanz .
Genyus , san plus de demeure , en icele meïsmes heure , si con il dut touz les salue , et l'acheson de sa venue , san riens metre en oubli , leur conte .
Je ne vos quier ja fere conte de la grant joie qu'il li firent quant ces noveles antandirent , ainz vueill ma parole abregier por voz oreilles alegier , car maintes foiz cil qui preesche , quant briefmant ne se despeesche , an fet les auditeurs aler par trop prolixemant paler .
Tantost li diex d'Amours affuble a Genius une chasuble ; anel li baille et croce et mitre plus clere que cristal ne vitre .
N'i quierent autre paremant , tant ont grant antalentemant d'oïr cele sentance lire .
Venus , qui ne cessoit de rire ne ne se poait tenir quaie , tant par estoit jolive et gaie , por plus anforcier la natheme quant il avra feni son theme , li met ou poign un ardant cierge , qui n'estoit pas de cire vierge .
Genyus , san plus terme metre , s'est lors por lire mieuz la letre selonc les fez devant contez seur un grant eschaufaut montez , et li baron sidrent par terre , n'i vostrent autres sieges querre .
Et cil sa chartre leur desploie et sa main antour soi tournoie et fet signe et dit qu'il se tesent ; et cil , qui ses paroles plesent , s'antreguignent et s'antreboutent .
Atant s'apesent , si escoutent , et par tex paroles conmance la diffinitive santance .
« De l'auctorité de Nature , qui de tout le monde a la cure conme vicaire et connestable a l'ampereeur pardurable qui siet en la tour souveraine de la noble cité mondaine , don il fist Nature ministre , qui touz les biens i amenistre par l'influance des esteles , car tout est ordené par eles selonc les droiz anperiaus don Nature est officiaus , qui toutes choses a fet nestre puis que cist mondes vint an estre , et leur dona terme ansemant de grandeur et d'acroissemant , n'onques ne fist riens por noiant souz le ciel qui va tournoiant entour la terre san demeure , si hauz desouz conme deseure , ne ne cesse ne nuit ne jour , mes tourjorz tourne san sejour , saient tuit esconmenié li delleal , li renié , et condampné san nul respit , qui les euvres ont en despit , soit de grant gent soit de menue , par cui Nature est soutenue .
Et cil qui , de toute sa force , de Nature garder s'efforce et qui de bien amer se peine sanz nule pansee vileine , mes qui leaument i travaille , floriz en paradis s'an aille .
Mes qu'il se face bien confés , g'en praign seur moi tretout son fes de tel poair con jou puis prandre , ja pardon n'anportera mandre .
Mar leur ait Nature doné , au faus don j'ai ci sarmoné , greffes , tables , marteaus , anclumes , selonc ses lais et ses coustumes , et sos a pointes bien aguës a l'usage de ses charrues , et jaschieres , non pas perreuses , mes planteïves et herbeuses , qui d'arer et de trefoïr ont mestier , qui an veust joïr , quant il n'an veulent labourer por lui servir et honourer , ainz veulent Nature destruire quant ses anclumes veulent fuire , et ses tables et ses jaschieres , qu'el fist precieuses et chieres por les choses continuer , que Mort ne les peüst tuer .
Bien deüssent avoir grant honte cil delleal don je vos conte , quant il ne daignent la main metre en tables por escrivre letre ne por fere anprainte qui pere .
Mout sunt d'antancion amere , qu'el devandront toutes moussues , s'el sunt en oiseuse tenues .
Quant san cop de martel ferir lessent les anclumes perir , or s'i peut la roueille anbatre , sanz oïr marteler ne batre .
Les jaschieres , qui n'i refiche le soc , redemourront an friche .
Vis les puisse l'an anfoïr , quant les oustiz osent foïr que Diex de sa main antailla quant a ma dame les bailla , qui por ce les li vost baillier qu'el seüt autex antaillier por doner estres pardurables au creatures corumpables .
Mout euvrent mal , et bien le samble , car se tretuit li home ansamble .lx. anz foïr les vouloient , ja mes home n'angendreroient .
Et se ce plest a Dieu , san faille don veust il que li mondes faille , ou les terres demourront nues a peuplaier aus bestes mues , s'il nouveaus homes ne fesoit , se refere les li plesoit , ou ceus feïst resouciter por la terre arriers habiter ; et se cil vierges se tenoient .lx. anz , de rechief faudroient , si que , se ce li devoit plere , tourjorz les avroit a refere .
Et s'il iert qui dire vossist que Dex le vouloir an tossist a l'un par grace , a l'autre non , por ce qu'il a si bon renon n'onques ne cessa de bien fere , don li redevroit il bien plere que chascuns autretel feïst si qu'autel grace an lui meïst ; si ravré ma conclusion que tout aille a perdicion .
Je ne sai pas a ce respondre , se foi n'i veust creance espondre ; car Dex an leur conmancemant les aime touz ouniemant et donne resonables ames ausinc aus homes conme aus fames ; si croi qu'il voudroit de chascune , non pas tant seulemant de l'une , que le meilleur chemin tenist par quoi plus tost a lui venist .
S'il veust donques que vierges vive aucuns por ce que mieuz le sive , des autres por quoi nou vourra ? Quele reson l'an destourra ? Don samble il qu'il ne li chausist se generacion fausist .
Qui voudra respondre respoigne , je ne sai plus de la besoigne .
Viegnent devin qui an devinent , qui de ce deviner ne finent .
Mes cil qui des greffes n'escrivent , par cui li mortel tourjorz vivent , es beles tables precieuses que Nature por estre oiseuses ne leur avoit pas aprestees , ainz leur avoit por ce prestees que tuit i fussent escrivain , con tuit et toutes an vivain , cil qui les .ii. marteaus reçoivent et n'an forgent si con il doivent droitemant seur la droite anclume , cil que si leur pechiez anfume par leur orgueill qui les desraie qu'il despisent la droite raie du champ bel et planteüreus , et vont conme maleüreus arer en la terre deserte ou leur semance vet a perte , ne ja n'i tandront droite rue , ainz vont bestournant la charrue et conferment leur regles males par excepcions anormales , quant Orpheüs veulent ansivre , qui ne sot arer ne escrivre ne forgier en la droite forge ( panduz soit il par mi la gorge ! quant tex regles leur controva , ver Nature mau se prova ) , cil qui tel metresse despisent quant a rebours ses regles lisent , et qui , por le droit san antandre , par le bon chief nes veulent prandre , ainz pervertissent l'escriture quant il vienent a la lecture : o tout l'esconmeniemant qui touz les mete a dampnemant , puis que la se veulent aherdre , ainz qu'il muirent , puissent il perdre et l'aumosniere et les estalles don il ont signe d'estre malles ! Perte leur viegne des pandanz a quoi l'aumosniere est pandanz ! Les marteaus dedanz estachiez puissent il avoir arrachiez ! Li greffe leur saient tolu , quant escrivre n'an ont volu dedanz les precieuses tables qui leur estoient convenables ! Et de charrues et de sos s'il n'an arent a droit , les os puissent il avoir depeciez sanz estre ja mes redreciez ! Tuit cil qui ceus voudront ansivre a grant honte puissent il vivre ! Li leur pechiez orz et horribles leur soit doulereus et penibles , qui par touz leus fuster les face , si que l'an les voie en la face ! Pour Deu , seigneurs , vos qui vivez , gardez que tex genz n ansivez ! Saiez es euvres naturex plus vistes que nus escurex et plus legiers et plus movanz que ne peut estre oiseaus ou vanz ! Ne perdez pas cest bon pardon : tretouz voz pechiez vos pardon , por tant que bien i travailliez .
Remuez vos , tripez , sailliez , ne vos lessiez pas refredir par trop voz mambres antedir ! Metez touz voz ostiz en euvre : assez s'eschaufe qui bien euvre .
Arez , por Dieu , baron , arez , et voz lignages reparez .
Se ne pansez formant d'arer , n'est riens qui les puist reparer .
Secourciez vos bien par devant , ausinc con por cueillir le vant , ou , s'il vos plest , tuit nu saiez , mes trop froit ne trop chaut n'aiez .
Levez au .ii. mains toutes nues les manchereaus de voz charrues , formant au braz les soutenez , et du soc bouter vos penez raidemant en la droite voie , por mieuz affonder en la roie ; et les chevaus devant alanz , por Dieu , ne les lessiez ja lanz , aspremant les esperonez et les plus granz cos leur donez que vos onques doner porroiz , quant plus parfont arer vorroiz ; et les beus aus testes cornues acouplez au jous des charrues , resveilliez les aus aguillons .
A noz biens fez vos acuillons .
Se bien les piquez et souvant , mieuz an areroiz par couvant .
Et quant avrez aré assez tant que d'arer seroiz lassez , que la besoigne a ce vandra que reposer vos convandra , car chose san reposemant ne peut pas durer longuemant , ne ne porroiz reconmancier tantost por l'euvre ravancier , du voloir ne saiez pas las .
Cadmus , au dit dame Pallas , de terre ara plus d'un arpent et sema les denz d'un sarpent , don chevalier armé saillirent qui tant antr'eus se combatirent que tuit en la place moururent for .v. , qui si compaignon furent et li voldrent secours doner quant il dut les murs maçoner de Thebes , don il fu fondierres .
Cist assistrent o lui les pierres et li peuplerent sa cité , qui est de grant antiquité .
Mout fist Cadmus bone semance qui som peuple ainsinc li avance .
Se vos ausinc bien conmanciez , voz lignages mout avanciez .
Si ravez vos .ii. avantages mout granz a sauver voz lignages : se le tierz estre ne volez , mout avez les sans affolez .
Si n'avez c'un seul nuisemant : deffandez vos proeusemant .
D'une part iestes assailli : .iii. champion sunt mout failli et bien ont deservi a batre s'il ne peuent le quart abatre .
Trois sereurs sunt , se nou savez , don les .ii. a secours avez .
La tierce seulemant vos grieve , qui toutes les vies abrieve .
Sachez que mout vos reconforte Cloto , qui la quenoille porte , et Lachesis , qui les fils tire ; mes Atropos ront et descire quan que ces .ii. peuent filer .
Atropos vos bee a guiler : ceste , qui parfont ne fourra , touz voz lignages anfourra , et vet espiant vos meïsmes .
Onc pire beste ne veïsmes , n'avez nul anemi greigneur .
Seigneur , merci ! merci , seigneur ! Souviegne vos de voz bons peres et de voz ancienes meres ! Selonc leur fez les voz ligniez , gardez que vos ne forligniez .
Qu'ont il fet ? Prenez vos i garde .
S'il est qui leur proece esgarde , il se sunt si bien deffandu qu'il vos ont cest estre randu ; se ne fust leur chevalerie , vos ne fussiez pas ore en vie ; mout orent de vos grant pitié par amors et par amitié .
Pansez des autres qui vandront , qui voz ligniees maintandront .
Ne vos lessiez pas desconfire , greffes avez , pansez d'escrire .
N'aiez pas les braz anmouflez : martelez , forgiez et souflez ; aidiez Cloto et Lachesis , si que , se des fils cope .vi. Atropos , qui tant est vilaine , qu'il an resaille une dozaine .
Pansez de vos monteplier , si porroiz ainsinc conchier la felonesse , la ruvesche Atropos , qui tout anpeesche .
Ceste lasse , ceste chetive , qui contre les vies estrive et des morz a le queur si baut , norrist Cerberus le ribaut , qui tant desierre leur morie qu'il an frist touz de lecherie , et de fain anragiez mourust se la garce nou secourust ; car , s'el ne fust , il ne peüst ja mes trouver qui le peüst .
Ceste de lui pestre ne cesse ; et por ce que soëf le pesse , cist mastins li pant aus mammeles , qu'ele a tribles , non pas gemeles ; ses .iii. groins en son sain li muce , et les groignoie et tire et suce , n'onc ne fu ne ja n'iert sevrez ; si ne quiert il estre abevrez d'autre let ne ne li demande estre peüz d'autre viande fors seulemant de cors et d'ames ; et el li giete homes et fames a monceaus en sa triple gueule .
Ceste la li pest toute seule et tourjorz amplir la li cuide , mes el la treuve tourjorz vuide , conbien que de l'amplir se peine .
De son relief sunt en grant peine les .iii. ribaudes felonesses , des felonies vancherresses , Alletho et Thesiphoné ( car de chascune le non é ) , la tierce ra non Megera , qui touz , s'el peut , vos mengera .
Ces .iii. en anfer vos atandent ; ceus lient , batent , fustent , pandent , hurtent , hercent , escorchent , foulent , naient , ardent , greïllent , boulent devant les .iii. prevoz leanz , en plein consistoire seanz , ceus qui firent les felonies quant il orent es cors les vies .
Cist par leur tribulacions estortent les confessions de touz les maus qu'il onques firent des icele heure qu'il nasquirent .
Devant eus touz li peuples tranble , si sui je trop couarz , ce samble , se ces prevoz nomer ci n'os : c'est Radamantus et Minos , et li tierz Eachus , leur freres .
Jupiter a ces .iii. fu peres , cist .iii. , si con l'an les renome , furent au siecle si prodome et joustice si bien maintindrent que juige d'anfer an devindrent .
Tel guerredon leur an randi Pluto , qui tant les atandi que les ames des cors partirent , ou cel office deservirent .
Pour Dieu , seigneur , que la n'ailliez , contre les vices batailliez que Nature , nostre mestresse , me vint hui conter a ma messe .
Touz les me dist , onc puis ne sis ; vos an trouveroiz .xxvi. plus nuisanz que vos ne cuidiez .
Et se vos iestes bien vuidiez de l'ordure de touz ces vices , vos n'antreroiz ja mes es lices des .iii. garces devant nomees , qui tant ont males renomees , ne ne craimbreiz les juigemanz des prevoz plains de dampnemanz .
Ces vices conter vos voudroie , mes d'outrage m'entremetroie .
Assez briefmant les vos expose li jolis Romanz de la Rose : s'il vos plest , la les regardez por ce que mieuz d'aus vos gardez .
Pansez de mener bone vie , aut chascuns anbracier s'amie , et son ami chascune anbrace et bese et festoie et solace .
Se leaumant vos antr'amez , ja n'an devroiz estre blamez .
Et quant assez avrez joué si con je vos ai ci loué , pansez de vos bien confessier , por bien fere et por mal lessier , et reclamez le dieu celestre que Nature reclaime a mestre .
Cil en la fin vos secourra , quant Atropos vos anfourra ; cil est saluz de cors et d'ame , c'est li biaus mirouers ma dame ; ja ma dame riens ne seüst se ce biau mirouer n'eüst ; cil la governe , cil la regle , ma dame n'a point d'autre regle ; quan qu'ele set il li aprist , quant a chamberiere la prist .
Or veill , seigneur , que cest sarmon , mot a mot si con jou sarmon , et ma dame ainsinc le vos mande , que chascuns si bien i antande ( car l'an n'a pas torjorz son livre , si rest uns granz enuiz d'escrivre ) que tout par queur le retiegnez si qu'an quel que leu qu'ous viegnez , par bours , par chateaus , par citez et par viles , le recitez , et par iver et par esté , a ceus qui ci n'ont pas esté .
Bon fet retenir la parole quant ele vient de bone escole , et meilleur la fet raconter .
Mout an peut l'an en pris monter .
Ma parole est mout vertueuse , ele est .c. tanz plus precieuse que safir , rubiz ne balai .
Biau seigneur , ma dame en sa lai a mestier de preescheeurs por chastier les pecheeurs qui de ses regles se desvoient , que tenir et garder devoient .
Et se vos ainsinc preeschiez , ja ne seroiz anpeeschiez , selonc mon dit et mon acort , mes que li fez au dit s'acort , d'antrer ou parc du champ joli , ou les berbiz conduit o li , saillant devant par les herbiz , li filz de la Vierge , berbiz o toute sa blanche toison , amprés cui , non pas a foison , mes o compeignie escherie , par l'estroite sante serie qui toute est florie et herbue , tant est po marchiee et batue , s'an vont les berbietes blanches , bestes deboneres et franches , qui l'erbete broutent et pessent , et les floretes qui la nessent .
Mes sachez qu'eus ont la pasture de si merveilleuse nature que les delitables floretes qui la nessent fresches et netes , toutes en leur printans puceles , tant sunt jennes , tant sunt nouveles , conme esteles reflamboianz par les herbetes verdoianz au matinet a la rousee , tant ont toute jor ajournee de leur propres biautez naïves fines couleurs , fresches et vives , n'i sunt pas au soir anveillies , ainz i peuent estre cueillies itex le sair conme le main , qui veust au cueillir metre main ; n'el ne sunt pas , sachez de certes , ne trop closes ne trop ouvertes , ainz flamboient par les herbages ou meilleur point de leur aages , car li soleuz leanz luisanz , qui ne leur est mie nuisanz ne ne degaste les rousees don el sunt toutes arousees , les tient adés an biautez fines , tant leur adoucist les racines .
Si vos di que les berbietes ne des herbes ne des floretes ja mes tant brouter ne porront , car tourjorz brouter les vorront , que tourjorz nes voient renestre , tant les sachent brouter ne pestre .
Plus vos di , nou tenez a fables , qu'el ne sunt mie corrumpables , conbien que les berbiz les broustent , cui les pastures riens ne coustent , car leur piaus n'an sunt pas vandues au darrenier , ne despandues leur toisons por fere dras langes ne couvertoirs a genz estranges ; ja ne seront d'aus estrangiees , ne les chars en la fin mangiees ne corrumpues ne maumises ne de maladie seurprises .
Mes , san faille , que que je die , du bon pasteur ne dout je mie , qui devant sai pestre les maine , qu'il ne soit vestuz de leur laine , si nes despoille il ne ne plume qui leur coust le pris d'une plume , mes il li plest et bon li samble que sa robe la leur resamble .
Plus dirai , mes ne vos enuit , c'onques n'i virent nestre nuit ; si n'ont il c'un jour seulement , mes il n'a point d'avesprement , ne matins n'i peut conmancier , tant se sache l'aube avancier , car li sairs au matin s'assamble et li matins le sair resamble .
Autel vos di de chascune eure ; tourjorz en un momant demeure cil jourz qui ne peust anuitier , tant sache a lui la nuit luitier ; n'il n'a pas tamporel mesure , cil jorz tant biaus qui torjorz dure et de clarté presante rit ; il n'a futur ne preterit , car se bien la verité sant , tuit li troi tens i sunt presant , li quex presanz le jour compasse ; mes ce n'est pas presanz qui passe en partie por defenir ne don soit partie a venir , c'onc preteriz presanz n'i fu ; et si vos redi que li fu n'i ravra ja mes presance , tant est d'estable permanance , car li soleuz replandissanz , qui tourjorz leur est parissanz , fet le jour en un point estable , tel c'onc an printans pardurable si bel ne vit ne si pur nus , neïs quant regnoit Saturnus , qui tenoit les dorez aages , cui Jupiter fist tant d'outrages , ses filz , et tant le tourmenta que les coillons li souplanta .
Mes certes , qui le voir an conte , mout fet a prodome grant honte et grant domage qui l'escoille ; car qui des coillons le despoille , ja soit ce neïs que je tese sa grant honte et sa grant mesese , au mains , de ce ne dout je mie , li tost il l'amour de s'amie , ja si bien n'iert a lui lïez ; ou s'il est , espoir , marïez , puis que si mal va ses afferes , pert il , ja tant n'iert deboneres , l'amour de sa leal moillier .
Granz pechiez est d'ome escoillier .
Anseurquetout cil qui l'escoille ne li tost pas , san plus , la coille ne s'amie que tant a chiere , don ja mes n'avra bele chiere , ne sa moillier , car c'est du mains , mes hardemant et meurs humains qui doivent estre en vaillanz homes ; car escoillié , certain an somes , sunt couart , pervers et chenins , por ce qu'il ont meurs femenins .
Nus escoilliez certainemant n'a point en sai de hardemant , se n'est , espoir , en aucun vice , por fere aucune grant malice , car a fere granz deablies sunt toutes fames trop hardies : escoilliez en ce les resamblent , por ce que leur meurs s'entresemblent .
Anseurquetout li escoillierres , tout ne soit il murtriers ne lierres ne n'ait fet nul mortel pechié , au mains a il de tant pechié qu'il a fet grant tort a Nature de lui tolir s'angendreüre .
Nus escuser ne l'an savroit , ja si bien pansé n'i avroit , au meins gié ; car , se g'i pensoie et la verité recensoie , ainz porroie ma langue user que l'escoilleür escuser de tel pechié , de tel forfet , tant a ver Nature forfet .
Mes quelconques pechiez ce soit , Jupiter force n'i fesoit , mes que , san plus , a ce venist que le reigne en sa main tenist ; et quant il fu rais devenuz et sires du monde tenuz , si bailla ses conmandemanz , ses lais , ses establissemanz , et fist tantost tout a delivre , por les genz enseignier a vivre , son ban crier en audiance , don je vos dirai la santance : “ Jupiter , qui le monde regle , conmande et establist por regle que chascuns pense d'estre aese ; et s'il set chose qui li plese , qu'il la face , s'il la peust fere , por soulaz a son queur atrere .
” Onc autremant ne sarmona , conmunaument habandona que chascuns androit soi feïst quan que delitable veïst , car deliz , si conme il disoit , c'est la meilleur chose qui soit et li souverains biens en vie don chascuns doit avoir anvie .
Et por ce que tuit l'ansivissent et qu'il a ses euvres preïssent example de vivre , fesoit a son cors quan qu'il li plesoit dan Jupiter li ranvoisiez , par cui deliz iert tant proisiez .
Et , si con dit an Georgiques cil qui nous escrit Bucoliques , - car es livres greizeis trouva conment Jupiter se prouva - avant que Jupiter venist , n'iert nus qui charrue tenist ; nus n'avoit onques champ aré ne cerfoui ne reparé , n'onques n'avoit assise bone la simple gent pesible et bone ; conmunaumant antr'eus queroient les biens qui de leur gré venoient .
Cist conmenda partir la terre , don nus sa part ne savoit querre , et la devisa par arpanz ; cist mist le venin es sarpanz ; cist aprist les lous a ravir , tant fist malice an haut gravir ; cist les chesnes mielleus trancha , les ruissiaus vineus estancha ; cist fist le feu par tout estaindre , tant semilla por genz destraindre , et le leur fist querir es pierres , tant fu soutils et baretierres ; cist fist diverses arz nouveles ; cist mist nons et nombre aus esteles ; cist laz et raiz et gluz fist tandre por les sauvages bestes prandre , et leur huia les chiens prumiers , don nus n'iert avant coustumiers .
Cist donta les oiseaus de praie par malice , qui genz aspraie .
Assauz mist en leu de batailles antre esperviers , perdriz et cailles , et fist tournaiemenz es nues d'ostoers , de faucons et de grues ; et les fist au loerre venir ; et por leur grace retenir , qu'il retournassent a sa main , les put il a sair et a main .
Ainsint tant fist li damoiseaus est hon sers au felons oiseaus , et s'est an leur servage mis por ce qu'il ierent anemis , conme ravisseeurs horribles , aus autres oiseillons pesibles qu'il ne peut par l'air aconsivre , ne san leur chars ne vouloit vivre , ainz an vouloit estre mangierres , tant iert delicieus lechierres , tant ot les volatilles chieres .
Cist mist les fuirez es tesnieres et fist les connins assaillir por eus fere es raiseaus saillir ; cist fist , tant par ot le cors chier , escharder , rostir , escorchier les poissons des mers et des fleuves , et fist ses sausses toutes neuves d'espices de diverses guises , ou il a maintes herbes mises .
Ainsinc sunt arz avant venues , car toutes choses sunt vaincues par travaill , par povreté dure , par quoi les genz sunt en grant cure ; car li mal les angins esmeuvent par les angoisses qu'il i trevent .
Ausinc le dit Ovides , qui ot assez , tant con il vesqui , de bien , de mal , d'anneur , de honte , si conme il meïsmes raconte .
Briefment Jupiter n'antandi , quant a terre tenir tandi , for muer l'estat de l'ampire de bien an mal , de mal an pire .
Mout ot an lui mol jousticier .
Cil fist printans apeticier et mist l'an en .iiii. parties si conme el sunt ores parties , estez , printans , autompne , ivers , ce sunt li .iiii. tans divers que tout printans tenir souloit ; mes Jupiter plus nou vouloit , qui , quant au regne s'adreça , les aages d'or depeça et fist les aages d'argent , qui puis furent d'arain , car gent ne finerent puis d'ampirer , tant se voldrent mal atirer .
Or sunt d'arain en fer changié , tant ont leur estat estrangié , don mout sunt lié li dieu des sales tourjorz tenebreuses et sales , qui seur les homes ont anvie tant conme il les voient an vie .
Cist ront en leur tait estachiees , don ja mes n'ierent relachiees , les naires berbiz doulereuses , lasses , chetives , mourineuses , qui ne voudrent aler la sante que li blans aignelez presante , par quoi toutes fussent franchies , et leur naires taisons blanchies , quant le grant chemin anple tindrent par quoi la herberger se vindrent , o compaignie si planiere qu'el tenoit toute la charriere .
Mes ja beste qui leanz aille n'i portera toison qui vaille ne don l'an puist neïs drap fere , se n'est aucune horrible here , qui plus est aguë et poignanz , quant ele est aus costez joignanz , que ne seroit uns peliçons de peaus de veluz heriçons .
Mes qui voudroit charpir la laine , tant est mole et soëve et plaine , por qu'il an eüst tel foison , et fere dras de la toison qui seroit prise es blanches bestes , bien s'an vestiroient a fetes anpereeurs ou rais , voire anges , s'il se vestoient de dras langes .
Por quoi , bien le poez savoir , qui tex robes porroit avoir , mout seroit vestuz noblement ; et por ice meesmement les devroit il tenir plus chieres que de tex bestes n'i a guieres .
Ne li pasteurs , qui n'est pas nices , qui le bestaill garde et les lices , en ce biau parc , c'est chose vaire , ne leroit antrer beste naire por riens qu'en li seüst prier , tant li plest les blanches trier , qui bien connoissent leur bergier .
Por ce vont o li herbergier , et bien sunt par lui conneües , par quoi mieuz en sunt receües .
Si vos di que li plus piteus , li plus biaus , li plus deliteus de toutes les bestes vaillanz , c'est li blans agnelez saillanz , qui les berbiz au parc ameine par son travaill et par sa peine ; car bien set , se nule an desvoie , que li lous seulement la voie , qui nule autre chose ne trace ne mes qu'ele isse de la trace a l'aignell qui mener les panse , qu'il l'amportera san deffanse et la mengera toute vive ; ne l'an peut garder riens qui vive .
Seigneur , cist aigneaus vos atant .
Mes de lui nous terons atant , fors que nous prion Dieu le pere qu'il , par la requeste sa mere , li doint si les berbiz conduire que li lous ne leur puisse nuire , et que par pechié ne failliez que jouer en ce parc n'ailliez , qui tant est biaus , tant delitables d'erbes , de fleurs tant bien flerables , de violetes et de roses et de tretoutes bones choses que , qui du biau jardin quarré clos au petit guichet barré , ou cil amanz vit la querole ou Deduiz o ses genz querole , a ce biau parc que je devise , tant par est biaus a grant devise , fere vorroit comparaison , il feroit trop grant mespraison s'il ne la fet tele ou semblable con il feroit de voir a fable .
Car qui dedanz ce parc seroit , asseür jurer oseroit , ou meïst san plus l'ueill leanz , que li jardins seroit neanz au regart de ceste closture , qui n'est pas fete en quarreüre , ainz est si ronde et si soutille c'onques ne fu berill ne bille de forme si bien arondie .
Que volez vos que je vos die ? Parlons des choses qu'il vit lores et par dedanz et par defores , et par briés moz nous an passon , por ce que trop ne nous lasson .
Il vit .x. ledes ymagetes , hors du jardin , ce dit , portretes .
Mes qui dehors ce parc querroit , touz figurez i trouverroit anfer et tretouz les deables , mout lez et mout espoentables , et touz defauz et touz outrages , qui font en anfer leur estages , et Cerberus qui tout anserre ; s'i trouveroit toute la terre o ses richeces ancienes , et toutes choses terrienes ; et verroit proprement la mer et touz poissons qui ont amer , et tretoutes choses marines , eves douces , troubles et fines , et les choses granz et menues es aigues douces contenues ; et l'air et touz ses oiseillons , et mouchetes et papeillons , et tout quan que par l'air resone ; et le feu qui touz avirone les meubles et les tenemanz de touz les autres elemanz ; si verroit toutes les esteles cleres et reluisanz et beles , saient erranz saient fichiees , en leur esperes estachiees .
Qui la seroit , toutes ces choses verroit de ce biau parc forcloses ausint apertemant portretes con propremant aperent fetes .
Or au jardin nous an ralons et des choses dedanz palons .
Il vit , ce dit , seur l'erbe fresche , Deduit qui demenoit sa tresche et ses genz o lui querolanz seur les floretes bien olanz ; et vit , ce dit li damoiseaus , herbes , arbres , bestes , oiseaus , et ruisselez et fonteneles bruire et fremir par les graveles , et la fonteine souz le pin ; et se vante que puis Pepin ne fu tex pins , et la fonteine restoit de trop grant biauté pleine .
Por Dieu , seigneur , prenez ci garde .
Qui bien la verité regarde , les choses ici contenues , ce sunt trufles et fanfelues .
Ci n'a chose qui soit estable ; quan qu'il i vit est corrumpable .
Il vit queroles qui faillirent , et faudront tuit cil qui les firent ; ausinc feront toutes les choses qu'il vit par tout leanz ancloses ; car la norrice Cerberus , a cui ne peut riens ambler us humains que tout ne face user , quant el veust de sa force user ( et sanz lasser tourjorz en use ) , Atropos , qui riens ne refuse , par darriers touz les espiot , for les dex , se nul an i ot ; car , san faille , choses divines ne sunt pas a la mort anclines .
Mes or parlon des beles choses qui sunt en ce biau parc ancloses .
Ge vos an di generaumant , car tere m'an veill erraumant ; et qui voudroit a droit aler , n'an sai je propremant paler , que nus queurs ne porroit penser ne bouche d'ome recenser les granz biautez , les granz values des choses leanz contenues , ne les biaus geus , ne les granz joies et pardurables et veroies que li queroleeur demainent qui dedanz la porprise mainent .
Tretoutes choses delitables et veraies et pardurables ont cil qui leanz se deduisent ; et bien est droiz , car touz biens puisent a meïsmes une fonteine qui tant est precieuse et seine et bele et clere et nete et pure , qui toute arouse la closture , de cui ruissel les bestes boivent qui la veulent antrer et doivent , quant des naires sunt dessevrees , que , puis qu'eus an sunt abevrees , ja mes saif avoir ne porront , et vivront tant con el vorront sanz estre malades ne mortes .
De bone heure antrerent es portes , de bone eure l'aignelet virent que par l'estroit santier suivirent en la garde au sage bergier qui les vost o lui herbergier ; ne ja mes nus hom ne morroit qui boivre une foiz an porroit .
Ce n'est pas cele desouz l'arbre , qu'il vit en la pierre de marbre .
L'an li devroit fere la moe quant il cele fonteine loe : c'est la fonteine perilleuse , tant amere et tant venimeuse qu'el tua le biau Narcisus quant il se miroit iqui sus .
Il meïsmes n'a pas vergoigne du reconnoistre , ainz le tesmoigne , et sa cruiauté pas ne cele quant perilleus miraill l'apele et dit que , quant il s'i mira , maintes foiz puis an soupira , tant s'i trouva grief et pesant .
Vez quel douceur en l'eve sant ! Dex , con bone fonteine et sade , ou li sain devienent malade ! Et con il s'i fet bon virer por soi dedanz l'eve mirer ! El sort , ce dit il , a granz ondes par deus doiz creuses et parfondes ; mes el n'a mie , bien le sai , ses doiz ne ses eves de sai ; n'est nule chose qu'ele tiegne qui tretout d'ailleurs ne li viegne .
Puis si redit que c'est sanz fins qu'ele est plus clere qu'argenz fins .
Vez de quex trufles il vos pleide ! Ainz est voirs si trouble et si leide que chascuns qui sa teste i boute por soi mirer , il n'i voit goute .
Tuit s'i forsanent et s'angoissent por ce que point ne s'i connoissent .
Au fonz , ce dit , a cristauz doubles , que li soleuz , qui n'est pas troubles , fet luire , quant ses rais i giete , si cler que cil qui les aguiete voit tourjorz la moitié des choses qui sunt en ce jardin ancloses , et peut le remanant voair s'il se vet d'autre part soair , tant sunt cler , tant sunt vertueus .
Certes ainz sunt trouble et nueus .
Por quoi ne font il demonstrance , quant li soleuz ses rais i lance , de toutes les choses ansamble ? Par foi , qu'il ne peuent , ce samble , par l'occurté qui les obnuble , qu'il sunt si trouble et si obnuble qu'il ne peuent par eus soufire a celui qui leanz se mire , quant leur clarté d'ailleurs acquierent .
Se li rai du soleill n'i fierent si qu'il les puissent ancontrer , il n'ont poair de riens montrer .
Mes cele que je vos devise , c'est fonteine bele a devise .
Or levez un po les oreilles , si m'an orrez dire merveilles .
Cele fonteine que j ai dite , qui tant est bele et tant profite por guerir , tant sunt savourees , toutes bestes anlangorees , rant tourjorz par .iii. doiz soutives eves douces , cleres et vives ; si sunt si pres a pres chascune que toutes s'assamblent a une si que , quant toutes les verroiz , et une et .iii. an trouverroiz , s'ous voulez au conter esbatre , ne ja n'an i trouveroiz .iiii. , mes tourjorz .iii. et tourjorz une , c'est leur proprieté conmune .
N'onc tel fonteine ne veïsmes , car ele sourt de soi meïsmes .
Ce ne font pas autres fonteines , qui sourdent par estranges veines .
Ceste tout par soi se conduit , n'a mestier d'estrange conduit , et se tient en soi toute vive plus ferme que roche naïve ; n'a mestier de pierre de marbre ne d'avoir couverture d'arbre , car d'une sourse vient si haute l'eve , qui ne peut fere faute , qu'arbres ne peut si haut ateindre que sa hautece ne soit greindre , for que , san faille , en un pendant , si conme el s'an vient descendant , la treuve une olivete basse souz cui toute l'eve s'an passe ; et quant l'olivete petite sent la fonteine que j'ai dite , qui li atrempe ses racines par ses eves douces et fines , si an prant tel nourrissement qu'ele an receit acroissement et de feille et de fruit s'ancharge , si devient si haute et si large c'onques li pins qu'il vos conta si haut de terre ne monta ne ses rains si bien n'estandi ne si bel ombre ne randi .
Cele olive , tout en estant , ses rains seur la fonteine estant ; ainsint la fonteine s'anombre , et por le raisant du bel ombre les besteletes la se mucent , qui les douces rousees sucent que li douz raisanz fet espandre par les fleurs et par l'erbe tandre ; si pandent a l'olive escrites en un rolet letres petites , qui dient a ceus qui les lisent , qui souz l'olive en l'ombre gisent : “ Ci queurt la fonteine de vie par desouz l'olive fueillie qui porte le fruit de salu .
” Quex fu li pins qui l'a valu ? Si vos di qu'en ceste fonteine , ( ce creront fole gent a peine et le tandront pluseur a fables ) luist uns carboncles merveillables seur toutes merveilleuses pierres , tretouz roonz et a .iii. quierres , et siet an mi si hautement que l'an le voit apertement par tout le parc reflamboier ; ne ses rais ne peut desvoier ne vanz ne pluie ne nublece , tant est biaus et de grant noblece .
Si sachiez que chascune quierre , tex est la vertu de la pierre , vaut autant con les autres deus , tex sunt antr'eus les forces d'eus , ne les .ii. ne valent que cele , conbien que chascune soit bele ; ne nus ne les peut deviser , tant i sache bien aviser , ne si joindre par avisees qu'il ne les truisse devisees .
Mes nus soleuz ne l'anlumine , qu'il est d'une couleur si fine , si clers et si replandissanz que li soleuz esclarcissanz en l'autre eve les cristauz doubles lez lui seroit occurs et troubles .
Briefmant , que vos aconteraie ? Autres soleuz leanz ne raie que cil carboncles flamboianz .
C'est li soleuz qu'il ont loianz , qui plus de resplendeur habonde que nus soleuz qui soit ou monde .
Cist la nuit en essil anvoie ; cist fet le jour que dit avoie , qui dure pardurablement , san fin et san conmencement , et se tient an un point de gré , san passer signe ne degré ne minut ne quelque partie par quoi puisse estre heure partie .
Si ra si merveilleus poair que cil qui la le vont voair , si tost con cele part se virent et leur faces an l'eve mirent , tourjorz , de quelque part qu'il soient , toutes les choses du parc voient et les connoissent proprement , et eus meïsmes ansement ; et puis que la se sunt veü , ja mes ne seront deceü de nule chose que puisse estre , tant i devienent sage mestre .
Autre merveille vos lirai , que de cestui soleill li rai ne troblent pas ne ne retardent les euz de ceus qui les regardent ne ne les font essabouir , mes ranforcier et resjouir et revigourer leur veüe par sa bele clarté veüe , pleine d'atrampee chaleur , qui par merveilleuse valeur tout le parc d'oudeur replenist par la grant douceur qui en ist .
Et por ce que trop ne vos tiegne , d'un brief mot veill qu'il vos soviegne , que , qui la forme et la matire du parc verroit , bien porroit dire qu'onques en si biau paradis ne fu fourmez Adan jadis .
Pour Dieu , seigneur , donc que vos samble du parc et du jardin ansamble ? Donez an resnables sentances et d'accidenz et de substances ; dites par vostre leauté li quex est de greigneur biauté , et regardez des .ii. fonteines la quele rant aigues plus seines , plus vertueuses et plus pures ; et des doiz juigiez les natures , les queles sunt plus vertueuses .
Juigiez des pierres precieuses , et puis du pin , et de l'olive qui queuvre la fontaine vive .
Je m'an tiegn a voz juigemanz , se vos , selonc les erremanz que leüz vos ai ça darriere , donez santance droituriere .
Car bien vos di san flaterie , haut et bas ne m'i met je mie ; car se tort i voliez fere , dire faus ou verité tere , tantost , ja nou vos quier celer , ailleurs an voudroie apeler .
Et por vos plus tost acorder , je vos veill briefmant recorder , selonc ce que vos ai conté , leur grant vertu , leur grant bonté : cele les vis de mort anivre , mes ceste fet les morz revivre .
Seigneur , sachez certeinement , se vos vos menez sagement et fetes ce que vos devroiz , de ceste fonteine bevroiz .
Et por tout mon anseignemant retenir plus legieremant ( car leçon a briés moz leüe plus est de legier retenue ) , je vos reveill briefmant retrere tretout quan que vos devez fere .
Pensez de Nature honorer , servez la par bien laborer ; et se de l'autrui riens avez , rendez le , se vos le savez ; et se vos randre ne pouez les biens despanduz ou jouez , aiez an bone volanté , quant des biens avrez a planté .
D'occision nus ne s'aprouche , netes aiez et mains et bouche , saiez leal , saiez piteus : lors irez ou champ deliteus , par trace l'aignelet sivant , en pardurableté vivant , boivre de la bele fonteine , qui tant est douce et clere et seine que ja mes mort ne recevroiz si tost con de l'eve bevroiz , ainz irez par joliveté chantant en pardurableté motez , conduiz et chançonnetes , par l'erbe vert , seur les floretes , souz l'olivete querolant .
Que vos vois je ci flajolant ? Droiz est que mon fretel restuie , car biau chanter souvant annuie .
Trop vos porroie hui mes tenir , ci vos veill mon sarmon fenir .
Or i parra que vos feroiz quant an haut ancroé seroiz por preeschier seur la bretesche .
» Genyus ainsinc leur preesche et les resbaudist et solace .
Lors giete le cierge en la place , don la flambe toute anfumee par tout le monde est alumee .
N'est dame qui s'an puist deffandre , tant la sot bien Venus espandre , et la cueilli si haut li vanz que toutes les fames vivanz leur cors , leur queurs et leur pansees ont de ceste oudeur encensees .
Amors de la chartre leüe ra si la novele espandue que ja mes n'iert hom de vaillance qui ne s'acort a la santance .
Quant Genyus ot tout leü , li baron , de joie esmeü , ( car onc mes , si conme il disoient , si bon sarmon oï n'avoient , n'onc puis qu'il furent conceü si grant pardon n'orent eü , n'onques n'oïrent ansement si droit esconmeniement ) , por ce que le pardon ne perdent , tuit a la santance s'aherdent et responent tost et viaz : « Amen , amen , fiaz , fiaz .
» Si con la chose iert en ce point , n'i ot puis de demeure point .
Chascun qui le sarmon amot le note an son queur mot a mot , car mout leur sambla saluable por le bon pardon charitable , et mout l'ont volantier oï .
Et Genyus s'esvanoï , c'onques ne sorent qu'il devint .
Don crient an l'ost plus de .xx. : « Or a l'assaut san plus atandre ! Qui bien set la santance antandre , mout sunt nostre anemi grevé .
» Lors se sunt tuit an piez levé , prest de continuer la guerre , por tout prandre et metre par terre .
Venus , qui d'assaillir est preste , prumierement leur amoneste qu'il se rendent .
Et il que firent ? Honte et Poor li respondirent : « Certes , Venus , ce est neanz .
Ja ne metrez les piez ceanz .
- Non voir , s'il n'i avoit que moi , dist Honte , point ne m'an emoi .
» Quant la deesse antandi Honte : « Vie ! orde garce , a vos que monte , dist ele , de moi contrester ? Vos verrez ja tout tampester se li chasteaus ne m'est randuz .
Par vos n'iert il ja deffanduz .
Ancontre nos le deffandreiz ! Par la char Dieu ! vos le randreiz , ou je vos ardré toutes vives conme doulereuses chetives .
Tout le porpris veill anbraser , tours et tourneles arraser .
Ja vos eschauferé les naches , j'ardré pilers , murs et estaches ; vostre fossé seront anpli ; ge feré toutes metre an pli voz barbacannes la dreciees : ja si haut nes avroiz dreciees que nes face par terre estandre .
Et Bel Acueill lera tout prandre , boutons et roses a bandon , une heure en vante , autre heure an don .
Ne vos ne seroiz ja si fiere que touz li mondes ne s'i fiere .
Tuit iront a procession , san fere i point d'excepcion , par les rosiers et par les roses , quant j'avrai les lices descloses .
Et por Jalousie bouler , ferai je par tout defouler et les praiaus et les herbages ; tant eslargirai les passages , tuit i queudront san nul delai boutons et roses , clerc e lai , religieus et seculer ; n'est nus qui s'an puist reculer , tuit i feront leur penitance ; mes ce n'iert pas san differance .
Li un vendront repostement , li autre trop apertement ; mes li repostement venu seront a preudomes tenu ; li autre an seront diffamé , ribaut et bordelier clamé , tout n'i aient il pas tel courpe conme ont aucuns que nus n'ancourpe .
Si rest voirs qu'aucun mauvés home ( Que Dex et seint Pere de Rome confonde e eus et leur affere ! ) leront les roses por pis fere ; et leur donrra chapeaus d'ortie deables , qui si les ortie .
Car Genyus de par Nature , por leur vilté , por leur ordure , les a touz a santance mis avec noz autres anemis .
Honte , se je ne vos angin , po pris mon arc et mon angin qu'ailleur ja ne m'an clameré .
Certes , Honte , ja n'ameré ne vos ne Reson , vostre mere , qui tant est aus amanz amere .
Qui vostre mere et vos creroit , ja mes par amors n'ameroit .
» Venus a plus dire ne tant , qu'il li soufisoit bien de tant .
Lors s'est Venus haut secourciee , bien sambla fame courrouciee .
L'arc tant et le brandon ancoche ; et quant ele ot bien mis en coche , jusqu'a l'oreille l'arc antaise , qui n'iert pas plus lonc d'une taise ; puis avise , con bone archiere , par une petitete archiere qu'ele vit en la tour reposte , par devant , non pas par ancoste , que Nature ot par grant mestrise antre .ii. pilerez assise .
Cil pilerez d'argent estoient , mout gent , et d'argent soutenoient une ymage en leu de chaasse , qui n'iert trop haute ne trop basse , trop grosse ou trop grelle , non pas , mes toute tailliee a conpas de braz , d'espaules et de mains , qu'il n'i failloit ne plus ne mains .
Mout ierent gent li autre mambre , mes plus oulanz que pome d'ambre avoit dedanz un saintuaire , couvert d'un precieus suaire , le plus gentill et le plus noble qui fust jusque an Constantinoble .
Et se nus , usanz de raison , vouloit fere comparaison d'ymage a autre bien portrete , autel la peut fere de cete a l'ymage Pygmalion conme de souriz a lion .
Pygmalions , uns antaillierres , portreanz an fusz et en pierres , en metauz , en os et en cires et en toutes autres matires qu'an peut a tele euvre trouver , por son grant angin esprouver , car onc de li nus ne l'ot meudre , ausint con por grant los aqueudre , se vost a portrere deduire .
Si fist une ymage d'ivuire , et mist en fere tele antente qu'el fu si plesant et si gente qu'el sambloit estre autresint vive con la plus bele riens qui vive ; n'onques Helene ne Lavine ne furent de couleur si fine ne de si bone façon nees , tout fussent eus bien façonnees , ne de biauté n'orent la disme .
Touz s'esbahist en soi meïsme Pygmalion quant la regarde .
Ez vos qu'il ne s'an done garde qu'Amors en ses raiseaus le lace si fort qu'il ne set qu'il se face .
A soi meïsmes s'an complaint , mes ne peut estanchier son plaint : « Las , que faz je ? dist il , dor gié ? Maint ymage ai fet et forgié qu'an ne savoit prisier leur pris , n'onc d'aus amer ne fui seurpris .
Or sui par ceste maubailliz , par lui m'est tout li sans failliz .
Las , don me vint ceste pansee ? Conment fu tele amor pansee ? J'aime une ymage sourde et mue , qui ne se crole ne se mue ne ja de moi merci n'avra .
Tele amor , conment me navra ? Qu'il n'est nus qui parler an oie qui touz esbahir ne s'an doie .
Or sui je le plus fos du sicle ! Que puis je fere an cest article ? Par foi , s'une raïne amasse , merci toutevois esperasse por ce que c'est chose possible ; mes ceste amour est si horrible qu'el ne vient mie de Nature .
Trop mauvesement m'i nature , Nature en moi mauvés fill a ; quant me fist formant s'avilla .
Si ne l'an doi je pas blamer se je veill folement amer ; ne m'an doi prandre s'a moi non .
Puis que Pygmalion oi non et poi sus mes .ii. piez aler , n'oï de tele amour paler .
Si n'ain je pas trop folement , car , se l'escriture ne ment , maint ont plus folement amé .
N'ama jadis ou bois ramé , a la fonteine clere et pure , Narcisus sa propre figure , quant cuida sa saif estanchier ? N'onques ne s'an pot revanchier , puis an fu morz , selonc l'estoire , qui oncor est de grant memoire .
Don sui je mains fos toutevois , car , quant je veill , a ceste vois et la praign et l'acole et bese , s'an puis mieuz souffrir ma mesese ; mes cil ne poait avoir cele qu'il veait en la fontenele .
D'autre part , en maintes contrees , ont maint maintes dames amees et les servirent quan qu'il porent , n'onques un seul besier n'an orent , si s'an sunt il forment pené .
Donc m'a mieuz Amors assené ? Non a , car , a quel que doutance , ont cil toute vois esperance et du besier et d'autre chose ; mes l'esperance m'est forclose quant au delit que cil antandent qui les deduiz d'Amors atandent ; car quant je me veull aesier et d'acoler et de besier , je truis m'amie autresinc roide conme est uns pex , et si tres froide que , quant por lui besier i touche , toute me refredist la bouche .
Ha ! trop ai parlé rudemant .
Merci , douce amie , an demant , et pri que l'amande an preigniez , car de tant que vos me deigniez doucement regarder et rire , ce me doit bien , ce croi , souffire ; car douz regarz et ris piteus sunt aus amanz mout deliteus .
» Pygmalion lors s'agenoille , qui de lermes sa face moille .
Son gage tant , si li amande ; mes el n'a cure de l'amande , n'ele n'antant riens ne ne sant ne de lui ne de son presant , si que cil craint perdre sa peine qui de tel chose amer se peine ; n'il n'an reset son queur avoir , car Amors tost sans et savoir , si que tretouz s'an desconforte .
Ne set s'ele est ou vive ou morte ; soavet au mains la detaste , et crait , ausinc con ce fust paste , que ce soit sa char qui li fuie , mes c'est sa main qu'il i apuie .
Ainsinc Pygmalion estrive n'an son estrif n'a pes ne trive .
En un estat point ne demeure : or aime , or het , or rit , or pleure , or est liez , or est a mesese , or se tourmente , or se rapese .
Puis li revest en maintes guises robes fetes par granz mestrises de blans dras de soëve laine , d'escallate , de tiretaine , de vert , de pers et de brunete , de couleur fresche , fine et nete , ou mout a riches panes mises , erminees , veres et grises .
Puis les li roste , et puis ressaie con li siet bien robe de saie , cendauz , melequins , hatebis , indes , vermeuz , jaunes e bis , samiz , diapres , kameloz .
Por neant fust uns angeloz , tant iert de contennance simple .
Autre foiz li met une guimple , et par desus un queuvrechief qui queuvre la guimple et le chief ; mes ne queuvre pas le visage , qu'il ne veust pas tenir l'usage des Sarradins , qui d'estamines queuvrent les vis aus Sarradines quant eus trespassent par la voie , que nus trespassanz ne les voie , tant sunt plain de jalouse rage .
Autre foiz li reprent corage d'oster tout et de metre guindes jaunes , vermeilles , verz et indes , et treçoers gentez et grelles de saie et d'or , a menuz pelles ; et desus la crespine estache une mout precieuse estache , et par desus la crespinete une courone d'or grellete , ou mout ot precieuses pierres , an biaus chastons a .iiii. quierres et a .iiii. demiz compas , san ce que ne vos i cont pas l'autre perrerie menue qui siet antour , espesse et drue ; et met a ses .ii. oreilletes .ii. verges d'or pandanz , grelletes ; et por tenir sa cheveçaille , .ii. fermauz d'or au col li baille ; anmi le piz un an remet ; et de lui ceindre s'antremet , mes c'est d'un si tres riche ceint c'onques pucele tel ne ceint ; et pant au ceint une aumosniere , qui mout est precieuse et chiere , et .v. pierres i met petites , du rivage de mer ellites , don puceles aus marteaus geuent quant beles et rondes les treuent .
Et par grant antante li chauce en chascun pié soler et chauce , antailliez jolivetement , a deus doie du pavemant ; n'est pas de houseaus estrenee , car el n'iert pas de Paris nee ; trop par fust rude chaucemante a pucele de tel jouvante .
D'une aguille bien afilee d'or fin , de fil d'or anfilee , li a , por mieuz estre vestues , ses .ii. manches estrait cousues ; et li porte fleurs nouveletes don ces jolives puceletes font en printens leur chapelez , et pelotes et oiselez , et diverses choses noveles delitables a damoiseles ; et chapelez de fleurs li fet , mes n'an veïstes nul si fet , car il i met s'antante toute .
Anelez d'or es doiz li boute , et dist con fins leaus espous : « Bele douce , ci vos espous et deviegn vostres , et vos moie .
Hymeneüs et Juno m'oie , qu'il veillent a noz noces estre .
Je n'i quier plus ne clerc ne prestre , ne de prelaz mitres ne croces , car cist sunt li vrai dieu des noces .
» Lors chante a haute voiz serie , touz plains de grant ranvoiserie , an leu de messe , chançonetes des jolis secrez d'amoretes , et fet ses estrumanz soner qu'en n'i oïst pas Dieu toner , qu'il an a de trop de manieres , et plus an a les mains manieres c'onques n'ot Amphion de Thebes : harpes a , gigues et rubebes , si ra quitarres et leüz por soi deporter elleüz ; et refet soner ses orloiges par ses sales et par ses loiges a roes trop soutivemant , de pardurable mouvemant .
Orgues i ra bien maniables , a une seule main portables , ou il meïsme soufle et touche , et chante avec a pleine bouche motet ou treble ou teneüre .
Puis met aus cimbales sa cure , puis prent freteaus et refretele ; et chalumeaus , et chalumele ; et tabor et fleüste et tymbre , et tabore et fleüste et tymbre ; et cythole et tronpe et chevrie , et cythole et tronpe et chevrie ; et psalterion et vïele , et psalterione et vïele ; puis prent sa muse , et puis travaille aus estives de Cornoaille , et espingue et sautele et bale et fiert du pié par mi la sale , et la prant par la main et dance , mes mout a au queur grant pesance qu'el ne veust chanter ne respondre ne por prier ne por semondre .
Puis la rambrace , si la couche antre ses braz dedanz sa couche , et la rebese et la racole , mes ce n'est pas de bone escole quant .ii. persones s'antrebesent , et li besier aus .ii. ne plesent .
Ainsint s'ocit , ainsint s'afole , seurpris en sa pansee fole , Pygmalion li deceüz , por sa sourde ymage esmeüz .
Quan qu'il peut la pare et atourne , car touz a lui servir s'atourne ; n'el n'apert pas , quant ele est nue , mains bele que s'ele est vestue .
Lors avint qu'en cele contree ot une feste celebree , ou mout avenoit de merveilles .
Et vint touz li peuples au veilles d'un temple que Venus i ot .
Li vallez , qui mout s'i fiot , por soi de s'amour conseillier , vint a cele feste veillier .
Lors se plaint au dex et demante de l'amour qui si le tourmante .
« Biau dieu , dist il , se tout poez , s'il vos plest , ma requeste oez .
Et tu , qui dame iés de ce tample , seinte Venus , de grace m'ample , qu'ausinc iés tu mout courrouciee quant Chasteez est essauciee ; s'an ai grant peine deservie de ce que je l'ai tant servie .
Or m'an repan san plus d'elloignes et pri que tu le me pardoignes ; si m'otroie par ta pitié , par ta douceur , par t'amitié , par covant que m'an fuie eschif se Chasteé des or n'eschif , que la bele qui mon cuer m'anble , qui si bien ivoire resamble , deviegne ma leaus amie , qui de fame ait cors , ame et vie .
et se de ce fere te hastes , se je sui ja mes trouvez chastes , j'otroi que je saie penduz ou a granz haches porfenduz , ou que dedanz sa gueule trible tout vif me tranglotisse et trible , ou me lit en corde ou en fer , Cerberus , li portier d'anfer .
» Venus , qui la priere oï du vallet , formant s'esjoï por ce que Chasteé lessoit et de lui servir s'apressoit , conme hom de bone repentance , presz de fere an sa penitance touz nuz antre les braz s'amie , s'il la peut ja baillier an vie .
A l'image anvoia lors ame , si devint si tres bele dame c'onques en toute la contree n'avoit l'an si bele ancontree .
N'est plus au tample sejournez , a son ymage est retournez Pygmalion a mout grant heste puis qu'il ot fete sa requeste , car plus ne se poait tarder de lui tenir et regarder .
A lui s'an queurt les sauz menuz tant qu'il est jusque la venuz .
Du miracle riens ne savoit , mes es dex grant fiance avoit ; et quant de plus pres la regarde , plus art son queur et frit et larde .
Lors voit qu'ele est vive et charnue ; si li debaille la char nue , et voit les biaus crins blondoianz , conme ondes ansamble ondoianz , et sant les os et sant les vaines , qui de sanc ierent toutes plaines , et le pous debatre et mouvoir .
Ne set se c'est mançonge ou voir , arriers se tret , n'an set que fere , ne s'ose mes pres de lui trere , qu'il a poor d'estre anchantez .
« Qu'est ce , dist il , sui je tantez ? Veille je pas ? Nenin , ainz songe .
Mes onc ne vi si espert songe .
Songe ? Par foi , non faz , ainz vaille .
Don vient donques ceste mervaille ? Est ce fantosme ou anemis , qui s'est en mon ymage mis ? » Lors li respondi la pucele , qui tant iert avenant et bele et tant avoit blonde la cosme : « Ce n'est anemis ne fantosme , douz amis , ainz sui vostre amie , preste de vostre compaignie recevoir , et m'amour vos offre , s'il vos plest recevoir tele offre .
» Cil ot que la chose est a certes , et voit les miracles apertes , si se tret pres et s'aseüre .
Por ce que c'est chose seüre , a lui s'otroie volantiers con cil qui siens iert touz antiers .
A ces paroles s'antr'alient , de leur amour s'antremercient , n'est joie qu'il ne s'antrefacent ; par granz amours lors s'antr'ambracent , con .ii. colonbeaus s'antrebesent , mout s'antr'eiment , mout s'antreplesent .
Au diex andui graces randirent qui tel courtaisie leur firent , especiaument a Venus , qui leur ot aidié mieuz que nus .
Or est Pygmalion aese , or n'est il riens qui li desplese , car riens qu'il veille el ne refuse .
S'il oppose , el se rant concluse ; s'ele conmande , il obeïst ; por riens ne la contredeïst d'acomplir li tout son desir .
Or peut o s'amie gesir , qu'el n'en fet ne dangier ne plainte .
Tant ont joué qu'ele est anceinte de Paphus , don dit Renomee que l'ille an fu Paphos nomee , don li rais Cynaras nasqui , preudon , fors en un seul cas , qui touz bons eürs eüst eüz , s'il n'eüst esté deceüz par Mirra , sa fille , la blonde , que la vielle , que Dex confonde , qui de pechié doutance n'a , par nuit en son lit li mena .
La raïne iert a une feste .
La pucele sesist en heste li rois , san ce que mot seüst qu'o sa fille gesir deüst .
Ci ot trop estrange semille , le roi let gesir o sa fille .
Quant les ot ansamble aünez , li beaus Adonys an fu nez , puis qu'el fu en arbre muee .
Mes ses peres l'eüst tuee quant il aperçut le tripot ( mes onques avenir n'i pot ) , quant ot fet aporter le cierge ; car cele qui n'iere mes vierge eschapa par inele fuite , qu'il l'eüst autrement destruite .
Mes c'est trop loign de ma matire , por c'est bien droiz qu'arriers m'an tire .
Bien orroiz que ce senefie ainz que ceste euvre soit fenie .
Ne vos veull or plus ci tenir , a mon propos doi revenir , qu'autre champ me convient arer .
qui voudroit donques comparer de ces .ii. ymages ansamble les beautez , si conme il me samble , tel similitude i peut prandre qu'autant con la souriz est mandre que li leons , et mains cremue , de cors , de force et de value , autant , sachez an leauté , ot cele ymage mains beauté que n'a cele que tant ci pris .
Bien avisa dame Cypris cele ymage que je devise , antre les pilerez assise , anz en la tour , droit ou mileu .
Onques oncore ne vi leu que si volantiers regardasse , voire a genoullons l'aorasse , et le saintuaire et l'archiere ; ja nou lessasse por l'archiere ne por l'arc ne por le brandon et que n'i antrasse a bandon ; mon poair au mains an feïsse , a quel que chief que j'en venisse , se trovasse qui le m'offrist , ou , san plus , qui le me soffrist .
Si m'i sui je par Dieu voez , aus reliques que vos oez , que , se Dex plest , ges requerré si tost con tans et leu verré , d'escharpe et de bourdon garniz .
Que Dex me gart d'estre escharniz et destourbez por nule chose que ne joïsse de la rose ! Venus n'i va plus atardant .
Le brandon plein de feu ardant tout anpané lesse voler por ceus du chastel affoler .
Mes sachez c'onc nule ne nus , tant le tret soutilmant Venus , ne l'orent poair de choisir , tant i gardassent a loisir .
Quant li brandons s'an fu volez , ez vos ceus dedanz affolez .
Li feus porprant tout le porpris , bien se durent tenir por pris .
Tuit s'escrient : « Traï , traï ! Tuit somes mort , aï ! aï ! Fuions nous an hors du païs .
» Chascuns giete ses cles laïs .
Dangiers , li horribles maufez , quant il se santi eschaufez , s'an fuit plus tost que cers an lande .
N'i ra nus d'aus qui l'autre atande ; chascuns , les pans a la ceinture , met au foïr toute sa cure .
Fuit s'an Poor , Honte s'eslesse , tout anbrasé le chastel lesse , n'onc puis ne vost riens metre a pris que Reson li eüst apris .
Eztes vos venir Courtaisie , la preuz , la bele , la praisie .
Quant el vit la desconfiture , por son fill oster de l'ardure , avec li Pitié et Franchise , saillirent dedanz la porprise , n'onc por l'ardure nou lessierent , jusqu'a Bel Acueill ne cessierent .
Courtaisie prant la parole , prumiere a Bell Acueill parole , car de bien dire n'iert pas lante : « Biau filz , mout ai esté dolante , mout ai tristece au queur eüe don tant avez prison tenue .
Mau feus et male flambe l'arde qui vos avoit mis an tel garde ! Or iestes , Dieu merci , delivres , quant la fors , o ses Normanz ivres , en ces fossez est morz gisanz Male Bouche li mesdisanz ; voair ne peut , ne escouter .
Jalousie n'esteut douter ; l'an ne doit pas por Jalousie lessier a mener bone vie ne soulacier priveement a son ami , meesmement quant a ce vient qu'el n'a poair de la chose oïr ne voair n'il n'est qui dire le li puisse , n'el n'a poair que ci vos truisse .
et li autre desconseillié foui s'an sunt tuit esseillié , li felon , li outrecuidié : trestuit ont le porpris vuidié .
Biau tres douz filz , por Dieu merci , ne vos lessiez pas bruler ci .
Nous vos prions par amitié , et je et Franchise et Pitié , que vos a ce leal amant otroiez qu'il de vos amant , qui lonc tans a por vos maus tret , n'onques ne vos fist un faus tret li frans , qui onques ne guila .
Recevez li et quan qu'il a : voire l'ame neïs vos offre .
Por Dieu , ne refusez tel offre , biau douz filz , ainz la recevez par la foi que vos me devez et par Amors qui s'an efforce , qui mout i a mise grant force .
Biau filz , Amour vaint toutes choses , toutes sunt souz sa clef ancloses .
Virgiles neïs le conferme par santance courtaise et ferme ; quant Bucoliques cercheroiz , “ Amors vaint tout ” i trouveroiz “ et nous la devons recevoir .
” Certes il dit et bien et voir ; en un seul ver tout ce nous conte , n'i peüt conter meilleur conte .
Biau filz , secourez cel amant .
Que Dex ambedeus vos amant ! Otroiez li la rose an dons .
- Dames , je la li habandons , fet Bel Acueill , mout volantiers .
Cueillir la peut andemantiers que nous ne soumes ci que dui .
Pieça que recevoir le dui , car bien voi qu'il aime san guile .
» Je , qui l'an rant merciz .c. mile , tantost , conme bons pelerins , hastis , fervenz et enterins de queur conme fins amoureus , anprés cest otroi savoureus ver l'archiere acueill mon veage por fournir mon pelerinage , et port o moi par grant efort escharpe et bourdon roide et fort , tel qu'il n'a mestier de ferrer por journoier ne por errer .
L'escharpe est de bone feture , d'une pel souple san cousture ; mes sachiez qu'el n'iere pas vuide : .ii. martelez par granz estuide ( car nus n'euvre , si con moi samble , diligenment et tost ensamble ) Nature , qui la me bailla , des lors que primes la tailla , soutilmant forgiez i avoit con cele qui forgier savoit mieuz c'onques Dedalus ne sot .
Si croi que por ce fez les ot qu'el pensoit que g'en ferreroie mes palefroiz quant j'erreroie ; si ferai je certeinemant , se g'en puis avoir l'aisemant , car , Dieu merci , bien forgier sai .
Si vos di bien que plus chiers ai mes .ii. martelez et m'escharpe que ma cithole ne ma harpe .
Mout me fist grant honeur Nature quant m'arma de ceste armeüre et m'an ansaigna si l'usage que m'an fist bon ouvrier et sage .
Ele meïsmes le bourdon m avoit apparaillié por don , et vost au doler la main metre ainz que je fusse mis a letre ; mes du ferrer ne li chalut , n'onques por ce mains n'an valut .
Et puis que je l'oi receü , pres de moi l'oi tourjorz eü si que nou perdi onques puis , ne nou perdré pas , se je puis , car n'an voudroie estre delivres por .v.c. foiz .c. mile livres .
Biau don m'an fist , por ce le gart , et mout sui liez quant le regart , et la merci de son presant , liez et jolis quant je le sant .
Mainte foiz m'a puis conforté an mainz leus ou je l'ai porté .
Bien me sert , et savez de quoi ? Quant suis en aucun leu requoi et je chemine , je le boute es fosses ou je ne voi goute ausinc con por les guez tanter , si que je me puis bien vanter que n'i ai garde de naier , tant sai bien les guez essaier , et fier par rives et par fonz .
Mes g'en retruis de si parfonz et qui tant ont larges les rives qu'il me greveroit mains .ii. lives seur la marine esbanoier et le rivage costoier , et mains m'i porroie lasser que si perilleus guez passer , car trop les ai granz essaiez ; et si n'i sui je pas naiez , car si tost con je les tantoie et d'antrer anz m'antremetoie , et tex les avoie esprouvez que ja mes fonz n'i fust trouvez par perche ne par aviron , je m'an aloie a l'anviron et pres des rives me tenoie tant que hors en la fin venoie .
Mes ja mes issir n'an peüsse se les armeüres n'eüsse que Nature m'avoit donees .
Mes or lessons ces voies lees a ceus qui les vont volantiers ; et nous les deduisanz santiers , non pas les chemins aus charretes , mes les jolives santeletes , jolif et ranvoisié tenons , qui les jolivetez menons .
Si rest plus de guaaign rantiers vieuz chemins que nouveaus santiers , et plus i treuve l'an d'avoir don l'an peut grant profit avoir .
Juvenaus meïsmes affiche que , qui se met en vielle riche , s'il veust a grant estat venir , ne peut plus brief chemin tenir : s'el prant son servise de gré , tantost le boute en haut degré .
Ovides meïsmes afferme , par santence esprovee et ferme , que , qui se veust a vielle prendre , mout an peut grant loier atendre .
Tantost est grant richece acquise par mener tel marcheandise .
Mes bien se gart qui vielle prie qu'il ne face rien ne ne die qui ja puisse aguiet resambler quant il li veust s'amour ambler , ou leaument neïs aquerre quant Amour en ses laz l'anserre ; car les dures vielles chenues , qui de jennece sunt venues ou jadis ont esté flatees et seurprises et baratees , quant plus ont esté deceües , plus tost se sunt aperceües des baraterresses faveles que ne sunt les tandres puceles , qui des aguiez point ne se doutent quant les fleüsteürs escoutent , ainz craient que baraz et guile soit ausinc voirs conme evangile , car onc n'an furent eschaudees .
Mes les dures vielles ridees , malicieuses et recuites , sunt en l'art de baraz si duites , don el ont toute la sciance par tans et par experiance , que quant li flajoleür vienent , qui par faveles les detienent et aus oreilles leur tabourent quant de leur grace avoir labourent , et soupirent et s'umilient , joignent leur mains et merci crient , et s'anclinent et s'agenoillent et pleurent si que tuit se moillent , et devant eus se crocefient por ce que plus an eus se fient , et leur prometent par faintises queurs et cors , avoirs et servises , et leur fiancent et leur jurent les sainz qui sunt , seront et furent , et les vont ainsint decevant par parole ou il n'a que vant , ainsinc con fet li oiselierres qui tant a l'oisel conme lierres et l'apele par douz sonez , muciez antre les buissonez , por lui fere a son brai venir tant que pris l'i puisse tenir ; li fos oiseaus de lui s'aprime , qui ne set respondre au sofime qui l'a mis en decepcion par figure de diction , si con fet li cailliers la caille , por ce que dedanz la raiz saille , et la caille le son escoute , si s'an apresse et puis se boute souz la raiz que cil a tendue seur l'erbe an printans fresche et drue , se n'est aucune caille vielle , qui venir au caillier ne vuelle , tant est eschaudee et batue , qu'ele a bien autre raiz veüe , don el s'est espoir eschapee quant ele i dut estre hapee par antre les herbes petites - ausinc les weilles devant dites , qui jadis ont esté requises et des requereeurs seurprises , par les paroles qu'eles oient et les contenances qu'eus voient de loign les aguiez apercevent , par quoi plus enviz les recevent .
Ou s'il le font neïs a certes , por avoir d'Amours les desertes , conme cil qui sunt pris ou laz don tant est plesanz li soulaz et li travaill tant delitable que riens ne leur est si greable conme est ceste esperance grieve qui tant leur plest et tant leur grieve , sunt eles en grant soupeçon d'estre prises a l'ameçon , et orillent et s'estudient se cil voir ou fables leur dient ; et vont paroles soupesant , tant redoutent barat presant por ceus qu'eus ont jadis passez , don il leur mambre oncore assez .
Tourjorz cuide chascune weille que chascuns decevoir la weille .
Et s'il vos plest a ce flechir voz queurs por plus tost anrechir , ou vos qui delit i savez , se regart au delit avez , bien poez cest chemin tracier por vos deduire et soulacier .
Et vos qui les jeunes voulez , que par moi n'i saiez boulez , que que mes mestres me conmant ( si sunt mout bel tuit si conmant ) , bien vos redi por chose voire , croie m'an qui m'an voudra croire , qu'il fet bon de tout essaier por sai mieuz es biens esgaier , ausinc con fet li bon lechierres qui des morseaus est connoissierres et de pluseurs viandes taste an pot , an rost , an soust , an paste , en friture et en galantine , quant antrer peut en la cuisine , et set loer et set blamer li quel sunt douz , li quel amer , car de pluseurs an a goutez .
Ausinc sachiez , et n'an doutez , que qui mal essaié n'avra ja du bien guieres ne savra ; ne qui ne set d'aneur que monte ja ne savra connoistre honte ; n'onc nus ne sot quel chose est ese s'il n'ot avant apris mesese , ne n'est pas digne d'ese avoir qui ne veust mesese savoir ; et qui bien ne la set soffrir , nus ne li devroit ese offrir .
Ainsinc va des contreres choses , les unes sunt des autres gloses ; et qui l'une an veust defenir , de l'autre li doit souvenir , ou ja , par nule antancion , n'i metra diffinicion ; car qui des .ii. n'a connoissance , ja n'i connoistra differance , san quoi ne peut venir en place diffinicion que l'an face .
Tout mon hernois , tel con jou port , se porter le puis jusqu'ou port , voudrai au reliques touchier , se je l'an puis tant aprouchier .
Lors ai tant fet et tant erré a tout mon bourdon defferré qu'entre les .ii. biaus pilerez , con viguereus et legerez , m'agenoilloi san demourer , car mout oi grant fain d'aourer le biau saintuaire honorable de queur devost et piteable ; car tout iert ja tumbé par terre , qu'au feu ne peut riens tenir guerre que tout par terre mis n'eüst , san ce que de riens i neüst .
Trés an sus un po la courtine qui les reliques ancourtine ; de l'ymage lors m'apressai que du saintuaire pres sai ; mout la besai devostemant ; et por estuier sauvemant vos mon bourdon metre en l'archiere , ou l'escharpe pendoit darriere .
Bien l'i cuidai lancier de bout , mes il resort , et jou rebout ; mes riens ne vaut , tourjorz recule , n'i peut antrer por chose nule ; car un paliz dedanz trouvai que je bien sant , mes pas nou vai , don l'archiere ert dedanz hourdee des lors qu'el fu primes fondee , auques pres de la bordeüre , s'an iert plus fort et plus seüre .
Formant m'i convint assaillir , souvant hurter , souvant faillir .
Se bohourder m'i veïssiez , por quoi bien garde i preïssiez , d'Herculés vos peüst mambrer quant il voust Cacus desmambrer : .iii. foiz a sa porte asailli , .iii. foiz hurta , .iii. foiz failli , .iii. foiz s'asist en la valee , touz las , por ravoir s'alenee , tant ot soffert peine et travaill .
Et je , qui ci tant me travaill que tretouz an tressu d'angoisse quant ce paliz tantost ne froisse , sui bien , ce cuit , autant lassez conme Herculés , ou plus assez .
Tant ai hurté que toutevoie m'aperçui d'une estroite voie par ou bien cuit outrepasser , mes le paliz m'esteut quasser .
Par la santele que j'ai dite , qui tant iert estroite et petite , par ou le passaige quis ai , le paliz au bourdon brisai , sui moi dedanz l'archiere mis , mes je n'i antrai pas demis .
Pesoit moi que plus n'i antraie , mes outre poair ne poaie .
Mes por riens nule ne lessasse que le bourdon tout n'i passasse .
Outre l'oi passé sanz demeure , mes l'escharpe dehors demeure o les martelez rebillanz , qui dehors ierent pendillanz .
Et si m'an mis en grant destroit , tant trouvai le passage estroit ; car largement ne fust ce pas que je trespassasse le pas .
Et se bien l'estre du pas sé , nus n'i avoit onques passé , car g'i passai touz li prumiers , n'oncor n'iere pas coustumiers li leus de recevoir paages .
Ne sai s'il fist puis d'avantages autant aus autres conme a moi ; mes bien vos di que tant l'amoi que je ne le poi onques croire , neïs se ce fust chose voire , car nus de legier chose amee ne mescroit , tant soit diffamee ; ne si ne le croi pas oncores .
Mes au mains sai je bien que lores n'iert il ne fraiez ne batuz .
Et por ce m'i suis anbatuz que d'autre antree n'i a point por le bouton cueillir a point .
Si savrez con je m'i contins , tant qu'a mon gré le bouton tins .
Le fet orraiz et la maniere , por ce que , se mestier vos iere , quant la douce seson vandra , seigneur vallet , qu'il convandra que vos ailliez cueillir les roses , ou les ouvertes ou les closes , que si sagemant i ailliez que vos au cueillir ne failliez .
Fetes si con vos m'orroiz fere , se mieuz n'an savez a chief trere ; car se vos plus largetemant , ou mieuz ou plus soutivemant , poez le passage passer san vos destraindre ne lasser , si le passez en vostre guise , quant vos avroiz la moie aprise .
Tant avez au mains d'avantage que je vos apraign mon usage san riens prandre de vostre avoir , si m'an devez bon gré savoir .
Quant g'iere ileuc si anpressiez , tant fui du rosier apressiez qu'a mon vouloir poi les mains tendre au rainseaus por le bouton prendre .
Bel Acueill por Dieu me priait que nul outrage fet n'i ait ; et je li mis mout en couvant , por ce qu'il m'an priait souvant , que ja nule riens ne feroie for sa volanté et la moie .
Par les rains saisi le rosier , qui plus sunt franc que nul osier ; et quant a .ii. mains m'i poi joindre , tretout soavet , san moi poindre , le bouton pris a elloichier , qu'anviz l'eüsse san hoichier .
Toutes an fis par estovoir les branches croller et mouvoir , san ja nul des rains depecier , car n'i vouloie riens blecier ; et si m'an convint il a force entamer un po de l'escorce , qu'autrement avoir ne savoie ce don si grant desir avoie .
A la parfin , tant vos an di , un po de greine i espandi , quant j'oi le bouton elloichié .
Ce fu quant dedanz l'oi toichié por les fueilletes reverchier , car je vouloie tout cerchier jusques au fonz du boutonet , si con moi samble que bon et .
Si fis lors si meller les greines qu'el se desmellassent a peines , si que tout le boutonet tandre an fis ellargir et estandre .
Vez ci tout quan que g'i forfis .
Mes de tant fui je bien lor fis c'onques nul mau gré ne m'an sot li douz , qui nul mal n'i pansot , ainz me consant et seuffre a fere quan qu'il set qui me doie plere .
Si m'apele il de couvenant , et li faz grant desavenant , et suis trop outrageus , ce dit .
Mes il n'i met nul contredit que ne preigne et debaille et cueille rosier et rains et fleur et fueille .
Quant an si haut degré me vi , que j'oi si noblemant chevi que mes procés n'iert mes doutables , por ce que fins et agreables fusse ver touz mes biensfeteurs , si con doit fere bons deteurs , car mout estoie a eus tenuz quant par eus iere devenuz si riche que , por voir l'afiche , Richece n'estoit pas si riche , au dieu d'Amours et a Venus , qui m'orent aidié mieuz que nus , puis a touz les barons de l'ost , don je pri Dieu qu'il ja ne l'ost des secours au fins amoureus , antre les besiers savoureus randi graces .x. foiz ou .xx.. Mes de Reson ne me souvint , qui tant en moi gasta de peine .
Maugré Richece la vileine , qui onques de pitié n'usa , quant l'antree me refusa du santeret qu'ele gardoit - de cetui pas ne se gardoit , par ou ge sui ceanz venuz repostement , les sauz menuz - maugré mes mortex anemis , qui tant m'orent arriere mis , especiaument Jalousie , a tout son chapel de soussie , qui des amanz les roses garde ( mout an fet ore bone garde ! ) , ainz que d'ileuc me remuasse , ou mon veull oncor demourasse , par grant joliveté cueilli la fleur du biau rosier fueilli .
Ainsint oi la rose vermeille .
Atant fu jorz , et je m'esveille .
Explicit la fin du Romanz de la Rose .