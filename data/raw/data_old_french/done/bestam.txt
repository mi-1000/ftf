
Amours, cui j'ai fait lige hommage
Sans fausseté de fin corage,
Sans jamais a nul jour retraire,
Me semont d'emprendre .I. afaire.
Si l'emprendrai mout volentiers
Com celui qui sui siens entiers,
Puis qu'il li plait et il li siet,
Combien que la chose me griet.
Me doit il dont grever de riens,
Des que je sui ligement siens,
De faire son commandement?
Nenil! Ains doi hardiement
Mestre cuer et cors et pensee
A faire, puis qu'il li agree,
Son commandement sans aloingne
Et laissier toute autre besoingne,
N'il ne me doit estre point grief.
Or me doint Diex mener a chief
Ceste oevre que je weil emprendre,
Si bien qu'il n'i ait que reprendre
De vilonnie ne d'outrage,
K'envie, qui de duel enrage,
Quant ele ot aucun bien retraire,
Ne puisse rien a droit detraire.
Et il me doint eür et grace
De faire chose qui li place
A la millour qui soit en vie:
C'est a ma dame et a m'amie,
A cui nule ne s'apareille.
Aussi com la rose vermeille
Est plus bele que toute flour,
Aussic est elle la millour
Seur toutes les fames dou monde,
Tant com il dure a la roonde.
Pour lui ai empris cest afaire
Qui est nommés le Bestiaire
D'amours, si l'est nommés a droit,
Car il y a rayson et droit,
Qu'il est des bestes et d'amours
Selonc leur nature et leur mours.
Tuit desirrent science avoir,
Mais nus ne puet trestout savoir,
Si pueent bien estre seües
Toutes coses et conneües.
Chascuns set rien, bien le convient,
Mais ce c'uns set, souvent avient,
Ne set pas l'autre part contraire.
Tout est seü en tel maniere
Que chascuns le set endroit soi,
Mais nus ne le set tout par soi;
De tous ensamble est tout seü.
Mais si com j'ai aperceü
Tuit ensamble ne vivent mie,
Ains pert souvent li uns la vie
Ains que li autre soient né,
Et cil qui ont avant esté
Tel chose sorent c'orendroit
Nus hons par son sens ne savroit.
Se n'estoit par les ancïens
Qui sont en vie de cest tens,
Que li uns a l'autre le dit,
Ou qui nel trouveroit en escrit.
Diex qui seur tous fit par nature
Homme ama tant k'a sa figure
Et a sa fourme le fourma;
A homme une vertu donna,
Par coi il puet ramentevoir
Les fais trespassés et savoir
Trestout en autretel samblance
Com se il fussent en presence.
Ceste vertus est apelee
Memoire. A lui par double entree
Puet l'en aler, je sai de voir:
C'est par oïr et par veoir.
Chascune entree un chemin a
Par ou l'en puet bien venir la:
Parole est le chemin d'oÿr,
Et painture cil de veïr.
Que par parole et par painture
Puisse on venir droite aleüre
A la sele ou memoire maint,
Pueent par raison avoir maint.
Quar memoire, qui garde et serre
Les tresors que hons puet conquerre
Par force de soutiveté,
Les fais qui ont piesa esté
Fait venir en ramembrement,
Com s'il fussent presentement;
Et si com chascuns puet savoir,
Et par oïr et par veoir
Puet on les fais qui passés sont,
Autressi comme ceus qui sont,
Presens ramener en memoire,
Quar quant l'en voit painte .I. estoire
Qui est des fais aus chevaliers,
On voit les fais de sa ariers,
Com s'il fussent presentement.
De parole est tout ensement,
Car quant l'en ot .I. rommant lire
Qui est d'ancïenne matyre,
L'en ot ce qui piessa fu fait,
Comme s'il fust maintenant fait.
Et puis qu'oÿr et veoyr font
Membrer les fais qui passés sont,
Je puis bien dire c'est la voire
Que par eus vient on a memoire.
Dame simple, plaisant et bele,
Dame qui au cuer l'estincele
Me meïstes dou feu ardant
Qui m'a navrét, en regardant,
Si forment que je ne porraie
A nul fuer garir de la plaie,
Au mains que desus la pointure
Ne parust la sourseneüre,
Pleüst a Dieu, le roy de gloire,
K'aussi fusse en vostre memoire
Com vous estes, dame, en la moye.
Pour ce cest escrit vous envoie
Ou painture et paroles a:
Cest escrit me ramenera,
Damë, en vostre ramembrance,
Quant je n'i serai en presence.
Bien vous devroit de moi membrer
Seul pour vostre non remembrer,
Si vous dirai en quel maniere:
Qui prendroit la lestre premiere
Dou non ou d'une dicion
Et la sinification
Dou non donneroit a la lestre
Et pour le non le vodroit mestre,
La lestre qui vous nommeroit,
Cuer dous, surnommer me porroit.
Pour ce aim je plus mon seurnon
Nommer que je ne fas mon non.
Non pourquant mes nons n'i pert rien,
Ains amende, ce sai je bien,
Dou vostre, qui le set entendre.
Dou vostre puet l'en le mien prendre,
Car la lestre qui est derrier
Porroit faire le mien entier.
Bien a enclos de toute part
Mon non, et a tout droit esgart
Au chief derrier l'enclost mes nons,
Et au chief devant mes seurnons.
Nus ne porroit nommer pour rien
Vostre non sans prendre dou mien,
Ne le mien ne diroit l'en mie
Sans dou vostre, ma douce amie.
De ce sui je joians et liés,
Et si en sui plus envoisiés;
Plus fusse liés, s'il vous pleüst
Que l'uns cuers en l'autre asist fust;
Mout avroie deduit et joie.
Et l'escrit que je vous envoie,
Voirs est que il i a painture
Et paroles, car escriture
Est faite pour su c'on la lise:
Qui la lestre lit et devise
De parole a sens et nature.
D'autre part, il i a painture:
Car qui la lestre ne paindroit
Jamais la lestre ne seroit,
Et s'i sunt paintes les figures
Des bestes selonc les natures.
La matere est mout agreable,
Et la painture delitable.
Grant painne et grant cure y ai mise;
Onc mais ne fu par moy emprise
Oevre de si haute matyre.
Mout crieng que ne puisse souffire
Mes sens a la mener a fin,
Car trop avroit mes sens engin.
Jamais n'eüsse hardiesce
D'emprendre oevre de tel hautesce,
De tel pris ne de tel afaire,
Se force nel me faisoit faire.
Force? Voire. Force d'amour,
Qui me justice nuit et jour,
Comme celui qui sui siens lige,
Le m'a fait commencier. Or pri je
Quiconques verra seste ouvraingne
K'a sourcuidance ne la tiengne
D'emprendre oevre de si haut pris,
Car ne l'ai par orgueil empris,
Mais pour amours et pour ma dame,
Qui des dames est fleurs et jame.
Pour son pris et pour sa valour,
A sa loënge et a s'onnour
Ai je empris cest Bestiaire,
Qui grant partie nous esclaire,
Par les natures et les mours
Des bestes, des forces d'amours
Et des dolours aus fins amans
Et des faus les decevemans
Et des mesdisans les boidies,
Qui vont controuvant ces voidies
Pour les fins amans fourjugier.
Chascuns porra pour moy jugier
De soy meïsmes et veoir
K'autressi li puet il cheoir
Com il meschet de mon voloir,
Et k'ensement s'en puet doloir.
Or weil commencier ma matire,
Qui mout m'abelist a descrire,
Pour mes maus un po deporter.
Mais trop me fait desconforter
Li roxignols par sa nature
Qui tout mest s'entente et sa cure
En chanter pour le tans serain
Ou dous moys de may seur le rain,
Et tant s'i delite et entent
Que seur le rain muert en chantant.
La mort dou roxignol m'effree,
Car je crieng que il ne meschee
De ceste oevre que j'ai emprise,
Pour ce que tant me plaist l'emprise
Et que si volentiers le fais,
Mais plus pour ce qu'onc ne fis mais
Oevre qui tant fust delitable,
Tant plaisant ne tant agreable.
Je crieng qu'il ne m'en mesaviengne
Pour le signe qui donne ensaingne
De sa mort pour son biau chanter;
Sa mort me fait espoënter.
Li cignes a la vois trop belle,
Car il n'est harpe ne vïele,
Salterion ne cyphonie,
Ne nule douce melodie
Qui tant soit plaisant a oïr,
Ne qui tant face resjoïr
Ceus qui l'oient comme sa vois.
Mais l'en ne l'ot nes une fois
Chanter a si grant melodie
Jusk'a lors qu'il doit perdre vie.
Sa mort define en bien chanter,
Si que chascuns qui l'ot chanter
Li jugent a briés tans sa mort.
Certes, mont m'espoënte fort
La nature qui est ou cigne,
Qui en chantant sa mort define.
Je crieng trop que maus ne m'en viengne,
Pour ce c'onc mais ne fis ouvraingne
Qui de biauté si s'aparaille.
Certes, se sera grant merveille,
Se je puis finer cest ditié;
Merveille est com l'ai commencié,
Soit a mon gré ou a envis,
Car trop est mal amanevis
Hons enroës a biau dit faire,
Que que li dis li doie plaire.
Sui je enroës? Oïl. Pour quoy?
Li leus a tel nature en soy
Que se nus hons le puet veoir
Ains qu'il s'en puisse apercevoir,
Li leus pert force et hardement;
Mais se li leus premierement
Le puet veoir, ains que veüs
Soit de l'omme n'aperceüs,
L'omme convient a enroër.
Tel nature puet l'en trouver
En amour et d'omme et de fame,
Car s'il avient k'aucune dame
Se descuevre premierement
De s'amour, ele a hardement
D'escondire et force perdue,
Puis que li hons avra seüe
L'amour qui pour soi la destraint;
Mais s'amours homme a ce contraint
Que son cuer descuevre en apert
A sa mie, premiers i pert
Vois et maniere de proier,
Et le couvient a enroër.
Li leus qui m'a premiers veü
C'est ma dame, qui a seü
Mon voloir, ainsois que dou sien
Eüsse enquis ne sens ne rien,
Et si li fis d'amours prïere;
Pour ce me vit elle premiere,
Pour ce ai je ma vois perdue,
C'est hardement de querre aiue
Vers ma dame que tant redout.
Pour ce me craing je mont et dout
Que je ceste emprise n'achief.
Certes, ja n'en venisse a chief,
Que que la chose m'embelisse,
Se mout grant painne n'i meïsse.
Mais en ce ai je grant confort
Qu'il n'est nule chose tant fort
Que l'en ne puisse a chief mener,
Pour coi l'en s'en vuelle pener.
Comment que m'en sache entremestre,
Si m'i couvient il painne mestre
A l'achever par vive force,
Car contre grant cause m'efforce.
Quel chose est ce qui me contraint?
Desperance qui me destraint.
Desperance? Voire, par foi,
Selonc la nature de moi.
Quant plus chante vers la vespree
De nuis ou vers l'aube ajournee,
Tant chant'il plus a simple vois
Li cos, et plus souventes fois;
Quant plus vers mie nuit s'apresse,
Plus chante a tart et plus s'engresse
De chanter plus efforcement.
Aussi di je certainnement
(Tout aie je la vois perdue)
Que desesperance d'aiue
Et de merci, qui me destraint,
M'esforce et semont et contraint
A emprendre outre mon poër,
Tout m'ait fait li leus erroër.
L'eure ou a jour et nuit ensamble
Senefie, si com moi samble,
L'amour ou il a esperance
Et ensement desesperance.
Mais l'eure ou il n'a point de jour
Si nous senefie l'amour
En coi il n'a nes un espoir
D'aÿde ou de merci avoir.
Pour ce que desesperance a
Plus fort non qu'esperance n'a,
S'efforce plus li cos et painne
De chanter a plus fort alainne
Vers mie nuit k'a la vespree,
Ou plus que vers l'aube ajournee.
Que li desesperés d'aÿde
Ait plus fort vois que cil qui cuyde
Avoir merci pour sa requeste,
Je le preve par une beste
Qui trop rechane orriblement:
C'est uns asnes qui autrement
Est apelés asnes sauvages:
Asnes qui converse es bascages.
Quant li onagres muert de fain,
Et il ne treve herbe ne fain,
Ne rien pour sa fain aliger,
Qui l'angoisse et fait enrager,
Desesperés et plain d'angoisse
Pour la grant fain qui si l'angoisse
Brait si tres esforciement
Que tous se ront. Ne autrement
Ne l'orra ja nus hons si braire,
S'angoisse de fain nel fait faire.
Quant desesperance a tel force,
N'est merveille c'elle m'esforce
A merci querre et garison
Vers celle qui m'a en prison,
Se je vers soi la puis trouver
(Tout m'ait fait li leus enroër).
Se j'ai fait ma comparagie
Au leu, ne vous merveilliés mie,
Car on puet par aucune rien
Comparager le mal au bien.
Encore a leu mainte nature
Par c'on puet fame par nature
Comparer a leu, se me samble:
Le leu se tourne tout ensamble,
Pour ce qu'il a le col si roit
Que pour riens ne se fleschiroit.
L'autre nature rest mout fiere:
Ja li leus pres de sa louviere
Ne proiera pour nul besoing,
Ains vait querre sa proie loing.
La tierce ne lairai je mie:
Se li leus entre en bergerie,
Il i entre trop coiement,
Mais s'il avient soudainnement
Que auscuns rains sous son pié brise
Qui fasse bruit, il prent justisse
Aus dens dou piet qui a se fait,
Et si se venge dou meffait.
Ces .III. natures a en soy
La fame, et vous dirai pour coy.
La fame ne puet faire don
De son cuer se ensamble non:
Ne que li leus se puet tourner,
La fame ne puet atourner
Son cuer en .II. amis avoir,
C'elle aimme bien sans decevoir.
Se la fame a s'amour donnee
A homme qui bien li agree,
S'el aimme de cuer sans faintise,
Plus sera de s'amour emprise,
Quant eslongés sera de li
Que s'il estoit avoeques li,
Aussi com li leus a plus chere
Sa proie loing de sa louviere.
Mais selonc la tierce maniere,
Se la fame est tant prisautiere
De paroles et tant aille avant
Que li hons s'aille apercevant
Qu'elle soit de s'amour enprise,
De soi meïmes prent justice
Par paroles mont sagement,
Et cuevre trop courtoisement
Se dont descouverte s'estoit
En ce que trop parlét avoit.
Et set bien enquerre d'autrui
Qu'il ne vieut c'on sache de lui,
Et l'omme qui voit enlacié
De s'amour tient elle sous pié
Et li est par samblant trop fiere,
Si est courtoise et biau parliere
Vers celui qui de riens ne l'aimme,
Et fait samblant qu'ele le craimme.
La wivre est tout de tel nature:
Se il avient par aventure
Que la wivre aucun homme voit
Qui nus sans vesteüre soit,
Elle ne li fait nul anui,
Ains fuit et a poour de lui.
S'il est vestus si li queurt seure
Et l'ocist et puis le deveure.
Ainsinc est de douce maniere,
Simple et franche, ne n'est point fiere
La fame a cel qui pas ne l'aimme,
Et samble que elle le craimme.
A homme qui est ses amis
Et a en li tout son cuer mis,
A celui queurt la fame seure
Et de paroles le deveure.
Li hons nus a senefiance
De la premerainne acointance
D'amours, et l'amour confermee
Est au vestu comparagee;
Car tout aussi com li hons nest
Sans vesteüre et puis se vest,
Quant il est grans et parcreüs,
Aussint est l'omme d'amours nus
Au premerain acointement,
Mais k'a poi se vait confortant
Et aus lïens d'amours se lie;
Et si com li nus ne crient mie
La wivre ne ses cruëls mours,
Aussi ne doutent riens amurs
Ne de riens n'est a li sougés
Cil k'amours n'a pris en ses gés;
Mais cil qui d'amours est souspris
Est esbahis et entrepris,
Et crient autant con li vestus,
Qui sous la wivre est abatus,
Et son penser descouvrir n'ose,
K'adés se crient de dire chose
Qui a sa dame mespleüst,
Et damager ne le peüst,
Et est aussi prins et lïés
Que li singes qui est lïés.
Cinges est melancolieus,
Plains de moes et semilleus,
Si ne voit riens a homme faire
Que il ne weille contrefaire.
Dont li venerres qui le chace
Soutivement engin pourchace
Par coi il le puit entreprendre,
Car par force ne le puet prendre,
Car trop est la beste porverse:
Au lieu ou li singes converse
Vient li venerres si se chauce
Voiant le singe et se deschause.
Li singes de ce se prent garde,
Et qu'il s'en aille trop li tarde,
Et se pense, s'il s'en aloit
Trop volentiers contreferoit
Quanque li venerres fait a.
Lors s'en vait cil et laisse la
Uns solers fais a la mesure
Dou singe, et puis grant aleüre
S'en vait pres d'iluesques tapir:
Et li singes, qui a desir
Et volenté de contrefaire
Ce que il i a veü faire,
Prent les solers et si les chauce.
Mais n'a loisir qu'il les deschauce,
Car li venerres est si pres,
Qui li queurt sus a grant eslais,
Et li singes ne puet fuïr,
Ne puet sus les arbres rampir
Pour les solers qu'i n'a apris;
Ainssi est engingniés et pris.
Ceste dareainne raison
Conferme la comparaison
De l'homme nu, qui senefie
Le bacheler qui n'aimme mie,
Et li vestus le fin amant,
Qui dou cuer aimme loiaument.
Car tout aussi com li hons nus
Ne doute, jusqu'il soit vestus,
La wivre ne ses crüeus mours,
Aussi ne doutent riens amours
Cil qui d'amours n'est enlaciés,
Ne li cinges qui n'est chauciés
Ne doute riens le veneour.
Aussi ne doutai je amour
Jusqu'il ot mis en garnison
Mon cuer en sa douce prison.
Et a vous, biaus cuers dous, disoie
Mon penser, car poi vous doutoie,
Ne vous n'estïés desdaingneuse
Vers moy ne fiere n'orguilleuse,
Mais doucement m'aparliiés;
Aussi bien se me doutïés.
Mais or vait trestout autrement,
Quar d'amours ai le garnement;
Or n'ose dire mon plaisir,
N'amours ne me laisse taisir.
Or crieng amours seur toute riens
Com sil qui sui ligement siens.
Trop me fait la wivre doloir,
Trop me mest en grant desespoir
Sa cruauté et sa maniere,
K'a l'omme vestu est trop fiere,
Et l'ocist par sa cruautel;
Si crieng que ne faciés autel
De moy, bele tres douce amie,
Que vostre fierté ne m'ocie
De tel mort comme amours convient.
Mais une pensee me vient,
Qui tout le cuer me rasouage:
Car tant estes courtoise et sage,
Franche et vaillant et debonnaire,
Que ja ne prendré examplaire
A la wivre n'a son orgueil,
Ains prendré example au corbeil.
De tant comme li corbiaus voit
Ses poucins blans sans plume, il croit
Que il ne soient mie sien,
Si ne leur vieut faire nul bien,
Ne ja pour li ne mengeront,
Ne pour li nourri ne seront,
Ne ne vivent fors de rousee.
Mais quant la plume ont recouvree,
Et la noirtés le blanc repont,
K'a leur pere samblable sunt,
Lors les aimm'il et nourrist bien,
Quar lors set il bien qu'il sont sien.
Ainsi me devés vous nourrir
En vostre amour et cher tenir,
Puis que je port les garnemens
De vostre amour com fins amans.
Et miex vous devroit esmouvoir
Li corbiaus a merci avoir
De moy, qui vostre amour desirre,
Que la wivre de moy ocyrre,
Si vous dirai raison pour coy:
Ly corbiaus a oncor en soy
Un autre avantage gringnour,
Et qui plus retrait a amour:
Quant il trueve mort aucun cors,
Primes il trait du cervel hors
La cervele par mi les iex,
C'est la riens qu'il en aimme miex.
Quant plus en trueve plus en trait.
Aussinc di je k'amours ont fait,
Car au premier acointement
Prent l'omme par l'ueil soutieument,
Ne ja li hons souspris ne fust
D'amours, se regardé n'eüst
Celle pour k'amours souspris l'a.
En ce di je ke amours a
Au lion samblambe nature.
Se il avient par adventure
Que li lyons menjust sa proie
Et aucuns hons menger li voie,
Pour ce qu'ons porte signourage,
En ce qu'il est fait a l'ymage
Et en la fourme au sauveour
Dou monde, a li lyons paour
De l'omme et sa face resoingne;
Mais pour ce que il a vergoingne
D'avoir paour, que trop est fiers,
Trop hardis et trop bobenciers,
A l'omme queurt maintenant seure
Et par sa fierté le deveure;
Ne ja nul mal ne li fesist,
Se li homme ne le veïst.
Dont est par ces iex mors li hons,
Quant par iex l'ocist li lions;
Et amours l'omme par l'ueil prent:
Quant a celle esgarder se prent
Que biautés a amour le trait,
Et le corbeau par les yeulx trait
La cervele hors dou cervel;
J'entent amours par le corbel.
La cervele sens senefie,
Car si com esperis de vie,
Qui donne a l'omme mouvement,
A ou cuer son herbergement,
Et si com chalours de nature,
Qui donne a homme nourreture,
Prent son herbergement ou foie,
Aussi li sens, se Diex me voie,
Qui donne a homme entendement,
A ou cervel herbegement:
Dont maintes fois oÿ avés
D'un fol qui est escervelés.
Amours par l'ueil a l'omme tost
Sens et savoir autressi tost
Com il ses iex la jus enlace,
En regardant la bele face,
La bonté et la courtoisie
De celle pour k'amours le lie,
Ne il ne puet aÿde avoir
De son sens ne de son savoir,
Quar quant plus a sens, plus en pert.
Tout ce voit l'en bien en apert,
Quar quant li amant sont plus sage,
Tant sont il plus espris de rage;
Bien aparut par Salemon
Et par Virgille, se fist mon,
Par Yspocras, par Aristote.
Amours les plus sages assote.
Contre amour ne puet force avoir,
Vertus ne engin ne savoir,
Contre amour ne pot Herculés,
Sanson Fortin ne Archilés;
Tuit cil furent d'amours espris.
Quant je dis que ja n'iert espris
Par amours nus, ce ains ne voit
Celle pour k'amours le dessoit,
Ne cuidiés pas que je vous die
K'aucuns ne puit amer sa mie
Sans ains veoir. Bien entre en voie
Hons d'amer fame ains qu'il la voie,
Si que bien avoir la porra
Pour les biens que dire en orra,
Ainsois qu'il l'ait onques veüe.
Mais le defaut de la veüe
Restore l'oreille en oiant
Ce dont li oeil sont non voiant;
Mais quant l'oreille as iex s'acorde,
Plus le lace amours en sa corde.
Pour ce di je ke amours samble
Le corbel, si com il me samble.
Et ceste nature conferme
Que plus doit estre fame ferme
A amer son loial amant,
Puis qu'il porte le garnement
De s'amour et la vesteüre,
Selonc la premiere nature
Dou corbiau que selonc la wivre,
Et miex devroit le corbiau suivre
A amer cel qui la desirre
Que la wivre pour lui occirre.
Ainsi croi je que vous ferés,
Franche et courtoise me serés,
Quant vous savrés que je ai mis
En vous mon cuer com fins amis.
Ne je ne puis croire a nul fuer
Que dame de si piteus cuer
Preïst example a la maniere
De la wivre cruël et fiere.
Non ferés vous, dame, je croy,
Ainsois avrés mersi de moy;
Si ainsi maintes dames font
Qui franches et courtoises sont
A leurs amis et debonnaires;
Mais pluseurs sont qui sont contraires
A leurs amis et dangereuses,
Felonnesses et orguilleuses,
Ne pour loiauté riens ne font.
Celles la wivre contrefont,
Car miex aimment les hommes nus
De leur amour que les vestus,
Et si cruëlment escondient
Que loiaument d'amer les prient.
En ce resamblent la moustoile,
Car sa nature si est tele
Qu'elle par l'oreille consoit,
Et au tans que faonner doit,
Par la bouche rent ces faons.
Autel font elles; car s'uns hons
Fait a une d'amours proiere,
Qui doucement s'amour li quiere,
Qu'elle a aussi com conseü
De ce qu'ele avra receü
Et sa prïere et sa requeste,
Et elle est dou delivre preste:
El se delivre mout briément
Par la bouche escondit souvent,
Et se met en autre parole,
Ne n'a cure qu'i li parole
De ce dont mestier li seroit
Et qui aïde li feroit.
En ce la moustoile resamble,
Qui poour a que l'en li emble
Ses faons. Quant elle les a,
Elle les emporte de la
Ou il ont estét enfanté,
Alliours pour estre a sauveté.
Ceste dareainne nature
Me desconforte a desmesure,
Car je crieng, se d'amours vous proie,
Que vous metés en autre voie,
Et que ne me vueilliés oïr
De la riens que je plus desir,
Ne me weilliés ma maladie
Veoir, belle tres douce amie,
Car adonques, sans nul resort,
Me porroit on juger a mort.
Con sil qui est en maladie,
Que la kalendre ne veut mie
Regader droit en mi le vis,
L'en dist qu'i n'iert pas longes vis.
Kalendres est uns blans oisiaus
A merveilles nobles et biaus,
Tel force a et tel signourie
Que lions qui git en maladie
Puet par lui avoir vraie esprueve,
Selonc les signes que il trueve
En l'oisel, se garir porra
De cel mal, ou s'il en morra:
Se la kalendre droit l'esgarde
El vis, li malades n'a garde
Que il muire de cel malage,
Mais s'il li tourne le visage
Si qu'il nel vueille nes veoir,
Il n'a de vivre nul espoir.
Autel est de ma maladie,
Bele, tres douce, chere amie,
Car se vous me volés veoir
Dou mal qui tant me fait doloir,
Et vous aiés merci de moi,
Je garirai, si com je croi,
Dame, et se vous ne me veés
Em pitié, sachés et creés
Vous m'avrés donnét la choison
Dont je morrai sans garison:
De la mort de desesperance.
K'aussi com il n'a recouvrance
En la mort, aussi n'a il mie
Aucune esperance d'aÿe
En l'amour ou il n'a espoir
De nes une merci avoir.
Dont m'avrïés la mort donnée,
S'en serïés, dame, blasmée,
Car cause seriés de ma mort,
Com la serainne qui endort
L'omme a sa vois melodieuse,
Puis l'ocist com malicieuse.
Trois natures sont de cerainnes,
Dont les .II. ont fourmes humaingnes
Des le nombril jusques amont,
Desous fourme de poissons ont.
L'autre amont a fourme d'oisiau
Et samblance de fame aviau,
Et toutes chantent plaisamant
Et mout melodieusement,
L'une en harpe, l'autre en buisine,
L'autre en droite vois femeline,
Et est leur chans si agreables,
Si plaisant et si delitables
Que nus hons chanter ne les oit,
Qu'il ne l'estuisse, ou que il soit,
Plus pres des serainnes venir
Pour miex leur melodie oïr.
Quant pres est d'eles si s'endort
Et ne se garde de sa mort,
Et celle qui l'a en son chant
Endormi l'ocist en dormant.
Dont elle fait grant mesprison,
Quant el l'ocist en traïson,
Et grans coupes y a li hon,
Quant il vait querre la choison
De sa mort. S'ainsi muir, ma dame,
Et je et vous y avrons blasme.
Mais pour ce que je ne weil mie
Seur vous mestre, tres douce amie,
Le blasme, seur moi le mestrai,
Et si vous en desblamerai
Et dirai que m'avrai ocis.
Car encor me fusse je pris
A vous oïr premierement,
Quant me parlastes doucement,
Je m'en peüsse estre prins garde:
C'est uns serpens de si male arde,
Car on le sent si deputaire
Que nus ne s'ose au basme traire,
Tant com on le voie villier;
Dont cil qui le vieut aprocher
Le fait endormir par maistrie
A force de grant melodie;
Mais li serpens de sa nature
A tant sens et aperceüre,
Quant il ot les harpes tentir,
Dont l'en le vieut faire endormir,
Il s'asourdist sans plus atendre,
Pour ce qu'il ne les puisse entendre.
Car l'une oreille emple de boe,
Et en l'autre boute sa coe;
Ainsi n'ot pas la melodie,
Et ainsi ne s'endort il mie.
Se je me fusse aussi garnis,
Ne me fusse pas endormis,
Quant de vous premiers m'acointai;
Mais pour ce que ne m'i gaitai,
Ains i alay a poy de painne,
M'endormi au chant la serainne,
C'est a savoir a l'oiement
De vostre dous acointement.
Puis que je endormis me sui,
Diex me gart d'avoir tel anui
Com cil cui la serainne endort,
Et puis en dormant si l'a mort.
N'est pas merveille se sui pris,
Quant je a vous oÿr me pris,
Car ja par les iex pris estoie
Des lors que regardét avoie
Vostre biau cors, vostre visage,
Qui me firent muër corage.
Et ja soit ce que vous fussiés
Mains bele, bien pris m'eüssiés
A la vois de vostre acointance,
Car vois si a si grant poissance
Que elle escuse maintes choses
Qui sans vois fussent enuieuses:
Car ja soit ce que mele soit
Uns des plus lais oisiaus qui soit,
Et ne chant que .II. mois entiers,
Si le gard'on plus volentiers
Que l'en ne fait un autre oisel
Pour son chant delitable et bel.
Encore a vois plus grignour force,
Car nature par vois s'esforce
D'estorer le gringneur damage
De beste vivant, que je sache.
Toutes bestes qui sont vivans
Usent de .V. natureus sens:
De veoyr, d'oÿr, de flairier
Et de gouster et d'atouchier,
Et quant a une criature
Faut li uns de ces .V. , nature
Li restore au miex qu'elle puet
Par un autre, que bien l'estuet;
Dont il avient que nus ne voit
Si cler com cil qui goute n'oit,
Ne nus hons n'est si cler oians
Comme cil qui est non voians.
Ainsi restore le defaut
Nature, s'uns des autres faut,
Par un autre lonc son pooir.
Mais seur tous les sens est veoir
Li milleurs et li plus poissans,
Car des choses est connoissans.
De ce restore le damage
Nature par vois comme sage,
Si comme chascuns puet savoir
Plainnement et apercevoir
Par la taupe, qui pas ne voit,
Mais en lieu de ce si cler oit
Que riens ne la porroit sousprendre,
Qu'ele ne peüst bien entendre,
Pour coi sons en yssist ou vois;
Dont li restore par la vois
Le defaut de veoir nature,
Car nule vivant criature
N'ot si cler comme la taupe oit.
De ce avient que taupe soit
Une des .V. bestes du mont
Qui tretoutes seurmonté ont
Les autres de l'un des .V. sens.
Bien est la chose apparissans
En la taupe, qui si cler oit,
Ne nule autre si cler ne voit
Comme lin; c'est chose seüe
Que les murs passe o sa veüe.
Singes est soutilment goustant,
Vait toutes bestes seurmontant;
L'iraingne est souef a toucher,
Et li votors en bien flairier,
K'au flair sent bien une charoingne
Que par .III. journees pourloingne.
La taupe a en tous signourie,
Tes que pluseurs bestes n'ont mie,
Car ele prent nourrissement
Et vit d'un tout seul element.
Catre element sont dont le monde
Est compassés a la roonde:
Terrë et aigue et airs et feus
Qui est assis par desus eus.
De ces .IIII. ensamble est nourrie
Toute chose qui est en vie
Fors .IIII. , qui nourrissemens
Prennent des sengles elemens:
La taupe vit de terre pure,
Hare prent d'aigue sa nature,
Ploviers d'air pur, et salemandre
De pur feu doit sa vie prendre.
La salemandre est uns serpens
Qui ne vit fors en feu ardant,
N'il ne crien riens que ja feu l'arde;
Par poi ne resamble laisarde.
Cestes especialitez
A la taupe qu'oÿ avés,
Dont par l'une est bien esprouvee
Force de vois et confermee;
Mais ja soit ce qu'il soit encore
Que nature par vois restore
Le defaut des iex en oiant,
A faire oÿr le non voiant,
Si n'est ce pas si grant merveille
Com de ce qu'ele rappareille
Par soy la defaute d'oÿe,
Par coy la vois fu establie,
Et a cui vois meïsmes sert,
Si comme par les ez apert.
Si com l'en trueve en l'escripture
Dedens les lievres de nature,
Les mouchestes n'ont pas oÿe,
Mais vois a tant de signourie
Qu'ele restore le defaut
De leur oÿe qui defaut;
Riens nel puet faire mais que vois.
Ce puet on veoir mainte fois:
Quant l'essiens ist de la besaingne
Et s'esagie, l'en le ramainne
Et fait on seoir seur le rain
Au sible et au son de l'arain.
Ja ce soit ce qu'ele leur faille,
C'est bien apparissant sans faille
Que trop a parfaite ordenance
Vois et merveilleuse puissance.
Encore a vois tant de pooir
Qu'ele puet corage mouvoir.
Dont li sages qui jadis erent
Diversetés de chans trouverent
Que il en divers tans chantoient:
L'un au tans que il nosooient,
L'autre chantoient pour les mors
Quant un de leur amis est mors,
L'autre pour l'onneur Dieu chantoient.
Cil des noces se dous estoient
Et si biaus que nus ne l'oïst,
Que li cuers ne li resjoïst;
Li autres chans que l'en disoit
As mors les cuers attendrissoit,
Si que nus si dur cuer n'eüst
Que plourer ne li esteüst.
Li chans c'on chantoit a l'eglise
Pour Dieu fu fait en tel devise
Qu'il ne faisoit les gens trop liez,
Ne de pitié trop courouciez.
Puis que vois a tel force en lui,
N'est pas merveille se pris sui
A la douce vois de ma dame,
Quar n'est pas vois com d'autre fame,
Ains est de la plus debonnaire
C'onques nature peüst faire.
Car des lors que je la connui
Le jour que ele ot plus anui
Et plus courous, au mien espoir,
Et que je plus la vi doloir
Qu'ele ne fit puis ne avant,
M'apela ele doucemant
Dou non que je plus desirroie.
Enseurquetout je la veoie
La plus bele, a parler briément,
Dou monde, par mon jugement.
Dont ne fu ce pas grant merveille,
Quant li oeil aidierent l'oreille,
Car miex fui pris a lui veoir
Que n'est la tygre au mireoir.
La tygre n'iert ja tant dervee
Pour ses faons ne forsenee,
K'au mireoir ne se conforte,
Quant li venerres les emporte.
S'ele le trueve, si oublie
S'ire et sa grant forsenerie,
Car ele s'i delite tant
En sa grant biauté visitant
Qu'ele en oublie sa dolour
Et laisse aler le veneour.
Dont li venerres sagement
.I. mireoir el chemin pent
En lieu que la tigre le voie,
Qui la tygre amuse et deloye.
Li venerres que je chasoie,
C'est amour que je despisoie,
M'a amusé, ce m'est avis,
A la biauté et au cler vis
De la plus bele, a ma devise,
Qui soit de ci jusqu'a Venisse.
Lonc tans m'avoit en vain chacié
Amour, qui mout s'est traveillié
De moy faire obeÿr a soy,
Mais il n'avoit pooir sur moy.
Ne plus c'auculla ne crient rien
Li veneour ne poi ne bien,
Jusqu'ele est aus vergestes prise,
Aussi ne m'ot a sa justice
Amours jusques j'oi veü cele
Qui m'a au cuer mis l'estincele.
Auculla en Ynde converse,
Une beste fiere et diverse,
Fort et isnele pour aler
Si tost com oisel puet voler.
Quanqu'ele ataint trespasse et ront
A .II. cornes qu'ele a ou front
Plus fors que n'a ne sers ne tors,
Ne nus ne la puet prendre a cors.
Mais pres d'Euffrate a une plainne
De menues vergestes plainne;
La se vait esbatre auculla;
Aucunes fois quant la esta
Aus verges se geue et esbat
Tant que ses cornes i embat,
Et les cornes, qui sont crosues,
S'aherdent aus verges menues,
Si que desprendre ne se puet.
Quant prise est k'eschaper ne puet
Et qu'ele ne se puet desprendre,
Si la vient li venerres prendre,
Puis l'ocist et mest a martire.
Autretel puis je de moi dire.
Quar tant com j'ai ferme corage
D'amours fuïr et son servage
Et j'ai sen et aperceüre
De veoir raison et mesure,
Onc ne me pot a ce mener
Amours, tant se seüst pener,
Que je feïsse pour li rien,
Car nel doutoie poi ne bien,
Ne il n'avoit sus moy vertu.
Mais quant je me sui embatu
En la plaingne ou les verges sont,
C'est la bele que tout le mont
Doit amer, servir et loër,
Et je commensai a jouer
Des cornes aus verges menues,
C'est a dire quant j'oi veües
Ses bones meurs et sa maniere,
Ses iex, son vis, sa bele chere
Et la beauté dou cors de li,
Dont li veoir tant m'embeli,
Tant me plot, tant me delitai
Que tout mon cuer en li entai
Comme cele que j'ain et pris.
Adonc fui par les cornes pris,
C'est par le cuer et par les iex;
Onques auculla ne fu miex.
Quant fui pris ne me po desfendre,
Si me vint li diex d'amours prendre,
Qui lonc tans m'avoit poursieü,
N'onc mais n'avoit pooir eü
C'a sa corde me peüst traire,
Mais or n'en puis mon cuer retraire
Que tous jours ne pens a la gente
Dont li pensers tant m'atalente.
La grant biauté de son visage
Me fit muër tout le corage,
Des lors que premiers l'o veüe.
Aussi com l'aigle change et mue
Ses vieilles plumes au soleil
M'estuet il laissier mon orgueil
Et laissier ma vielle pensee
Maintenant que j'oi avisee
Sa biauté, sa clere faiture.
L'aygle si est de tel nature
Que quant la vielesce l'argue,
Et li tans, que toute riens mue,
L'a fait en vielesce venir,
Et il se vieut rajovenir
Et mestre jus ses vielles eles
Et reprendre plumes nouveles,
Si vole quanqu'ele puet haut
Vers le soleil, tant com le chaut,
Qui le sousprent de toute part,
Toutes ses plumes brule et art;
Et pour la clarté du soleil
Li esbloïssent tout li oeil.
Quant les pennes li sont faillies,
Qui pour la chalour sont bruïes,
Si ne se puet tenir amont,
Si chiet et trebuche en .I. mont
En une aigue qu'ele a choisie,
Ains qu'ele fut si encraisie.
Aynsi l'aigle jovene devient,
Et la jone plume li vient.
Avenu m'est en tel maniere,
Car le grant orgueil ou je iere
M'avoit si alevé dou cuer
Que ja ne cuidasse a nul fuer
Que l'en trouvast de sa la mer
Fame que je daignasse amer.
Mais quant amours, qui tout alume,
M'ot eschauffé et ars ma plume,
C'est a dire osté mon orgueil,
Et la grant clarté dou soleil
M'ot fait ennublir ma veüe,
C'est a dire quant j'ai veüe
La bele ou j'ai mis m'esperance,
Qui me troubla ma pourveance,
Je ne me poi en haut tenir,
Si me convint em bas venir
Et jus en l'aigue trebuchier,
C'est a savoir humilïer.
La plume senefie orgueil,
Car tout aussi com li oisel
Ou la plume en l'air se souslieve,
Et li cuers pour l'orgueil s'eslieve
A penser plus haut qu'i n'est drois;
S'ay oÿ dire maintes fois
D'auscun qui vole ains qu'il ait plume:
Ce dist l'en souvent par coustume,
C'est a dire qu'il se desroie
D'orgueil ains c'orguillir se doie.
Humilités et aigue ensamble
Puet on comparer, ce me samble,
Par .II. raisons dont ce est l'une
Que l'unne et l'autrë est commune
Aussi au povre comm'au riche,
Ne ja n'iert humilitez chiche
D'umeliier a povre gent
Ne plus c'au riche plain d'argent.
Et si com l'aigue queurt em bas
S'en tient humilités au bas.
Dont m'a fait mon orguel plaissier
Amours et mon voloir laissier
Et prendre coustume nouvele.
Aussi com li cers renouvele
Sa viele pel a la fourmiere
Renouvelai je ma maniere.
Quant li cerf est en grant viellesce,
Et il vieut venir en jovenesce
Et sa vielle pel desvestir
Et nouvele pel revestir,
Si se couche en la fourmïere;
Lors saillent devant et derriere
Li fourmion et sus li queurent,
Si li menjuent et deveurent
Sa vielle pel, et desous celle
Li revient aprés la nouvele.
Aussi puis je dire de moy,
Si vous dirai raison pour coy:
Je avoie mon cuer si fier
Que je soloie desprisier
Amours et tous seus qui amoient
Et qui a amours entendoient;
Mais quant ce vint, au chef du tour,
Que je fui cheüs de mon tour
En la fourmïere d'amours,
Et li fourmion m'orent mors,
C'est a dire quant m'orent point
Li aguillon d'amours apoint
Et envaÿ de toutes pars
(Que plus sont poignant que nus dars
Ne fourmions ne autre chose),
Je puis bien dire a la parclose
Je despoullai ma vielle pel
Et vesti .I. fres cuir nouvel,
C'est a dire que laissié ay
Ma maniere et mon cuer chanjay,
Et ai pris nouvele maniere
Toute contraire a la premiere:
Amours desprisoie, or le craing,
Amans blasmoie, or les reclaing,
Car nus ne puet en pris venir
S'il ne vieut amour maintenir;
Et de l'autre part, qui vodroit
Maintenant dire ne porroit
Que je soloie amans blasmer
Et orendroites vueil amer,
Car reprouvier y ay et blasme.
Mais cil ne doit avoir nul blasme
Qui fait ce qu'il meïsmes blasme.
S'amours me fait amer ma dame,
Qu'en li a tant honneur et pris
Que de s'amour sui tous espris.
Au gent cors de li esgardant
Alumai je le feu ardant
Qui tout le cuer m'art et embrase,
Aussi com li feniex embrase
As bonnes pierres qu'il conquieut
Le feu ou il ardoir se veut.
Quant la fin dou feniex apresse,
Que nature plus ne li laisse
Terme ne espasse de vie,
Et il convient que il devie,
En son ni espices asamble
Et pierres de vertus ensamble;
Puis se vait coucher en mi leu,
A son bec i alume feu.
Li feus as espices se prent,
Que li fenix art et esprent,
Et met son cors en vive brese.
De la cendre qui est remese
Naist uns autres fenix ariere.
Onques uns seus de sa maniere
Ne fu en tout le mont trouvé.
Conneü ai et esprouvé
C'avenu est aussi de moy,
Car je fuï, tant com je poy,
K'amours n'eüst sus moy poissance.
Lonc tans mainting vers lui la tence,
Mais quant je ving en droit aage,
Que Cupido prent le paage
Des vallés et des pucelestes
Et met leurs cuers en amourestes,
Que je ne me poi plus desfendre
Contre amour, ains me convint rendre
Et devenir loiaus amis,
Ou nit plain d'espices me mis
Et plain de pierres de valour,
S'en trais o le bec la chalour,
Qui sans estaindre jour et nuit
M'a tout embrasé et escuit.
La bele ou tant a de delices
Ce est li dous nis plains d'espices;
Nis est la bele, nis a a non,
Si vous dirai par quel raison:
Car com li oisiaus se herberge
Ou ni, a mes cuers pris herberge
Ou sien sans jamais jour faillir.
Au bec fis des pierres saillir
Le feu, que tant loay amour
K'embrassés fui de feu d'amour,
Qui trop me tourmente et angoisse.
En cest tourment, en ceste angoisse
M'ont mi oeil mis, qui esgarderent
Ce que tous mes membres comperent.
Bien m'a amours par les iex pris,
Et a l'oÿr refui je pris,
Si com je l'ai ja devant dit.
Si ne puis mestre en contredit
Chose que amours me commande,
Ains m'estuet faire sa commande,
Car il m'a pris aus plus puissans
De tous les .V. natureus sens,
Et qui de ses .II. ne s'aÿde
Des autres sens a po d'aÿde.
De ces .II. ne me puis aidier.
Amours me ra pris au flairier
La flairour de sa douce alainne,
Qui plus souef flaire que grainne
De violeste ne de rose.
Au cuer m'est la flairour enclose,
Ou plus a douçour et delice
K'en basme n'en nule autre espice.
Le cuer m'enplist de souatume;
Onc ne fu plus plains d'amertume
Li sers quant il l'a trangloutie
La serpent que il a flairie,
Qui tout l'eschaufe et envenime,
Dont il vait querre medecine
Au brueil, de la clere fontainne.
Dont la bele m'ot o s'alainne
Empli de douce souastume,
Qui le cuer en amours m'alumme.
Au dous flair endormis me sui,
Or me desfende Diex d'anui,
Car je sui en peril de mort,
Com l'unicorne qui s'endort
A la pucele virge et pure.
Unicorne est de tel nature,
De tel vertu, de tel fierté
Qu'ele ne crient homme mortel
Ne beste nule, tant soit fiere.
Forte est et isnele et legiere,
Ou front a une seule corne,
Pour ce l'apele on unicorne
La corne est tant fort et tant dure
Qu'i n'est haubers ne armeüre
Qui la peüst contretenir.
Nus ne porroit a ce venir
Qu'i la peüst par force prendre,
Qu'i n'est riens qui l'osast atendre.
Se n'est pucele vierge et pure.
Mais la beste est de tel nature,
Que quant de la virginité
Sent le flair, par humilité
Devant la vierge s'agenoile,
Et samble k'aourer la vueille.
Dont il avient que li venerre,
Qui sa nature set, vait querre
Une pucele isnel le pas,
Si li assiet en son trespas.
L'unicorne, qui la doussour
De la virge sent et l'odour,
A genous devant li s'endort,
Et ne se garde de sa mort.
Adonc l'ocist cil en dormant
Qui ne l'ose atendre eu veillant.
Amours qui est sages venerres,
Sus tous veneours engingneres,
M'a aussi pris et engingnié
Et de mon orgueil s'est vengié,
Car trop estoie ains orguilleus
Et envers amours desdaingneus,
K'avis m'estoit c'onques n'eüsse
Veü fame k'amer deüsse;
Mais or s'est vengié dou mesfait
Amours que li avoie fait.
K'en mon chemin me mit devant
Une dame trop avenant,
A cui douçour je m'endormi,
Et y ai jusques ci dormi.
Et encor me tient au flairier,
Et m'a convenu a laissier
Ma volenté pour li servir
Pour la sieu'amour decervir.
Et l'ai sievye en tel maniere
Com les bestes font la pantiere.
Lonc tans l'ay sievie et sievrai
Tous les jours mais que je vivrai.
Pour la douçour dont ele est plainne
La pantiere a tres douce alainne.
Pantiere est une beste painte
De diverses coulours, trop cointe
Et trop bele de grant merveille;
Quant dormi a et el s'esveille,
Si donne .I. cri, et de sa bouche
Ist une alainne si tres douce
Que de la douceur qui en ist
La terre entour soy resplanist.
Cele flairours a tel vertu
Que quant li serpens l'a sentu,
Il s'en vait quanqu'il puet fuiant,
Car ne puet souffrir le puant
La douçour qui li est contraire,
Car puans est et deputaire,
Mais les autres bestes ensievent
La pantiere tant com il vivent,
Puis qu'il ont la douçour flairie.
Autressi sieuvrai je m'amie,
Dont ne pui je pas bien niier
K'amours ne m'ait pris au flairier,
Et pris au gouster en baisant
A sa bele bouche plaisant.
Je di la prise me pleüst,
Se la bele en gré pris m'eüst.
Mais outre son gré l'ai baisié,
Car amours m'avoit enlacié
A la douce odour de s'alainne,
Qui tant par est soueve et sainne,
Si que pas durer ne peüsse,
Se je baisie ne l'eüsse;
A baisier sa bouche vermeille,
Qui a la rose s'apareille,
Me prist amours, com cil qui pesche
Seut prendre les poissons a l'esche.
Li peschierres pour le poisson
Decevoir reprent l'ameson
Si l'esche et en l'eve le rue.
Quant li poissons l'esche menjue,
Tantost est acroché a l'ain.
Aussi a la bele que j'ain
Baisier sui retenus et pris.
Quant de li le dous baisier pris,
Amours un dous baisier par art
Me mist ou cuer: le trenchant dart
Qui forment m'angoisse et esmaie.
Mais mout m'asouage ma plaie
Le remenbrer dou dous baisier;
Aussi fui pris a lui baisier,
Espris tantost com j'acolé
Son col blanc, poli, bien molé,
Que regardai et remirai.
Li oisiaus n'est pas pris au brai
Au doulx chant de l'oiseleour
Com je fui pris a la dousour
De ces tesches, de ces amours
En tous les .V. sens par amours.
Lors furent ferm tuit li guichet,
Et lors cheï le trebuchet
K'amours pour amans prendre dresce,
Et je sui en la forteresce,
Ou je sui pris de toute part.
Li ras qui pour mengier le lart
S'est enfermés en la ratiere,
Et ne set en quele maniere
Il en puisse yssir sans anui,
N'est pas plus seurpris que je sui.
Mais se je me fusse pris garde,
Comment la suëste se garde,
Je croi bien et sai sans doutance
Que je fusse hors de balance.
Tuit oisel heent la suëste,
Dont chascun la bat et plumeste
Quant il la puet au plain tenir,
Si qu'ele n'ose au plain venir
De nule eure fors que de nuit,
Quant li autre oisel dorment tuit.
De jour se tapit en son crues,
Mais encor se dout'ele d'eus
Qu'il ne l'aillent ou ni sousprendre;
Enverse gist pur soi desfendre
Aus piés qu'ele a grans et crochus
Et aus ongles trenchans agus.
Lors ne crient riens que l'en l'asaille,
Qu'el ne li rende le muaille.
Se j'eüsse fait autreté,
Que j'eüsse fort volenté
De contrester chascun asaut
D'amours qui nuyt et jour m'assaut,
Ne fusse pas en sa baillie.
Li piez volenté senefie,
Car arieres le prouverai,
Quant de la grue parlerai.
Se des piés desfendus me fusse,
Es lïens d'amours pas ne fusse;
Mais amours, qui trop set d'agait,
Se pourvit tout avant le fait
Que des piés ne me desfendisse.
Pour ce que je ne m'en poïsse
Desdire riens de son plaisir
Me vint primes au pié saisir,
Si soustieument k'ains m'ot lïés
En ses lïens trestous mes piez
Que je m'en fusse aperceüs.
Leus qui est en piege cheüs
N'est pas plus entrepris de moi.
Mais des adonque que je soi
K'amours m'ot par les piés saisi,
Que ne fis je tout autressi
Com li leus qui est enpiegé?
Quant li leus est pris par le pié
Si le ront res a rez du piege;
Ainsi se desprent et despiege.
S'eüsse aussi trenché et route
De mon cuer la volenté toute,
Puis k'amour m'avoit atrapé,
Je li fusse bien eschapé.
He! Diex! Comment li eschapasse,
Se tous mes voloirs m'estanchasse?
Encor n'eschapasse je mie,
Car pris tenoit en sa baillie
Amours, qui m'avoit enchanté,
Cuer et cors avoec volenté.
Diex, com est plain d'engingnement
Amour, qui si soutivement
Me prist c'onc ne m'en apersui,
Jusques de toutes pars pris fui.
Onques de plus soutil ouvraingne
Ne furent les las de l'iraingne,
Qu'ele fait pour les mouches prendre,
Quel sont li las c'amours set tendre
Pour les amoureus decevoir.
La mouche ne puet percevoir
Les las jusqu'ele est prise en eus;
Aussi ne fait li amoureus
Les las k'amours li a tendus,
Jusqu'il est dedens embatus.
Tant m'a poursievi et chacié
K'en ses lïens m'a enlacié
Amours, qui m'a mis en prison.
Si m'i a mis en garnison
A chascune yssue une gaite,
Qui de nuis et de jours me gaite,
Que ne m'en isse sans congié,
Mais ja ne m'avendra que gé
Fasce vers lui tel mesprison
Que je m'en isse en mesproison.
Tous jours mais m'i plaist bien a estre,
Bien vueil amours avoir a mestre,
Et bien weil en sa prison vivre.
Jamais n'en quier estre delivre,
Mais en criesme sui de morir,
K'amours m'i a fait endormir.
Endormis sui je voirement,
Car li hons dort, quant il ne sent
Nus de ses sens en sa baillie,
Ne de nus des .V. ne s'aÿe,
Et a ceus qui sont endormis
Viennent tous les mortieus peris,
Car l'unicorne qui s'endort
A la pucele sieut la mort,
Et l'omme qui a la serainne
S'est endormis seut mortel painne.
Mais se je vosisse estre fors
Dou peril de la mort d'amours,
Il m'esteüst avoir pris garde
A la grue qui ses pers garde.
Quant grues sont acompaignies,
Eles sont si bien ensaingnies,
S'eles ont de dormir mestier,
Eles font une d'eus gaistier,
Qu'eles ne soient deceües;
Et cele qui garde les grues,
Pour ce que sons ne la souspraingne
Et que dormir ne la conveingne,
Met et assamble sous ses piez
Pierres, pour ce que sour ses piez
Ne se puisse ester fermement,
Car grues dorment en estant.
Quant a seür sus piez n'est mie,
Si ne crient riens d'estre endormie.
S'ainsi me fusse pourveüs,
Ne peüsse estre deceüs,
Car pas endormis ne me fusse,
Se je tel pourveance eüsse.
La grue qui les autres garde
C'est pourveance qui est garde
Des vertus dont l'ame est garnie;
Li piez volenté senefie,
Car par la volenté, sachiez,
Si com li cors vait par les piés,
L'ame en divers pensez se mue.
Les pierrestes met lor la grue
Desous ses piez pour miex viller,
Quant pourveance, qui gaitier
Doit les autres vertus de l'ame,
Est si de sa volenté dame
Et si la tient, ne la laist mie
Endormir en nule folie.
S'eüsse eü tel pourveance,
Je ne fusse pas en doutance,
Mais hons sans pourveance vaut
Mains que paon qui queue faut.
La queue a grant senefiance
De la vertu de pourveance,
Car a ce qu'ele est dareainne,
La chose a venir nous ensaingne;
A prendre garde senefie
En ce qu'ele est d'eus si garnie;
N'autre chose n'est a entendre
Pourveance que garde prendre
De la chose qui estre doit.
Que la queue example nous soit
De pourveance, je le prueve
Par une nature c'on trueve
Ou lion, quar quant on le chace,
Il cuevre o sa queue la trasce,
Que li venerres ne le truisse,
Si que sousprendre ne le puisse.
En ce prent example au lyon
Li hons qui a discretion,
Car il pourvoit si son afaire
Que se luy advenoit a faire
Aucune oevre dont il avroit
Honte qui s'en apercevroit,
Si pourveüement se cuevre
Que ja nus hons ne savra s'uevre.
Dont senefie sans doutance
Keue vertu de pourveance,
Et la queue dou paon miex,
En ce qu'ele est si plainne d'iex.
Et si com grant desconvenue
Est dou paon qui a perdue
Sa queue, dont aussi di jé
Que li hons est a grant meschié
Qui pourveance n'a en soy.
Mais se tant eüsse iex en moy
Com li paons a en sa queue,
Et me gardasse com la grue,
Qui pour les grues gaitier veille,
Si n'est ce mie grant merveille,
Se force de vois m'a souspris,
Et se je a dormir me pris.
Car ci com j'ai oï retraire,
Jadis une riche dame ere:
Cele dame une vache avoit
Mout bele qu'ele tant amoit
Que ne vausist pour riens qui fust
Que la vache emblee li fust.
Pour ce la mit la dame en garde
A un vacher, qui s'en prist garde.
Li vachers avoit non Argus,
Ou chief avoit .C. iex ou plus,
Si oeil dui et dui s'endormoient,
Et tuit li autre adés villoient;
Pourquant si fu la vache emblee,
Car Jupiter, qui l'ot amee,
.I. de ses fiex i envoia,
Et la vache embler li proia.
Cis fiex merveilles bien chantoit,
Mercurius nommés estoit;
En guise se mit de berger,
Si vint seoir lés le vachier
Et prist a chanter d'un et d'el
Lés le vacher a son flagel,
Et par son chant fit le vacher
De .II. de ces iex sommiller,
Qui delés lui s'estoit assis,
Et puis de .IIII. et puis de .VI. ;
Si se penoit de chanter miex,
Tant que cil de tous ces .C. iex
Au chant dou flagol s'endormi,
Et quant il le vit endormi,
Le chef li trencha ou s'espee;
Ainsi li fu la vache emblee.
Puis que vois a tel force en lui
Que puet faire endormir celui
Qui en son chef .C. iex avoit
Et de tous les .C. iex veoit,
N'est pas merveille se sui pris,
Tout me fusse je garde pris.
Et quant vois m'a fait endormir,
Je sui en peril de morir,
K'a tous les endormis d'amours
Vient en dormant mortiex dolors.
Dont s'amours ne met en corage
A la franche, courtoise et sage
Pour cui il m'a pris et liié,
Qu'ele par sa tres grant pitié
Me vueille mes maus aleger,
Je serai mort sans recouvrier.
Sans recouvrier ce n'est pas voir,
Recouvrier i puet il avoir
Et garison, je ne sai quele,
Ne plus que ne set l'arondele
En quel maniere el fait volans
Ses arondelez non voians.
Voire chose est et esprouvee
Que qui prendroit une nïee
D'arondelés et leur crevast
Les iex et ou nist les laissast,
Que li arondelét verroient,
Quant grant et parcreü seroient;
Mais l'en ne set par quel mecine
Ce avient, fors que l'en devine
K'ainsi les garist l'arondele.
Autresi est de la moustele.
C'el trueve ses faons ocis,
Que, qui que soit li ait ocis,
Par medecine tant fera
Qu'ele les resuscitera.
Ce set on bien trestout de voir,
Mais l'en ne puet mie savoir
Par quel force et en quel maniere
Ele les fait revivre ariere.
Aussi croi je que je porroie
Resusciter, se mors estoie,
Par medecine, quel que soit,
Douce dame, s'il vous plaisoit;
Mais je ne sai comment la truisse,
Ne que medecine estre puisse,
Par la nature a la moustele
Ne par celle de l'arondele.
Mais ce example prenion
A la nature du lyon,
Com il fait revivre de mort
Ses lyonsiaus, qui naissent mort,
Bien savroië en quel maniere
Je porroie revivre ariere.
Certainne chose est et seüre
Que li lyoncel de nature
Naissent mort du ventre leur mere;
Et set l'en bien comment leur pere
Les resuscite aprés .III. jours,
Qu'il les avironne .III. tours
Et seur eus en riant s'escrie;
Ainsi les fait venir en vie.
Se vous aussi volïés faire,
Tres douce dame debonnaire,
K'a vostre amour m'apelissiés
Et en gré me receüssiés,
Ce me porroit estre secours
A garir de la mort d'amours.
Aussi set l'en bien a delivre
En quel maniere fait revivre
Li pellicans ses pouciniaus.
Li pellicans est uns oisiaus,
Qui se jeue trop volentiers
A ses poucins qu'il a trop chers.
Quant li poucins voient leur pere,
Qui leur monstre si bele chere,
Si se cuident jouer a lui,
Mais en jouant li font anui;
Es iex le fierent en jouant,
Et cil en a le cuer dolant,
Qui est de ci orguilleus cuer
Qu'il ne puet souffrir a nul fuer
Que l'en li mesface de rien,
Meïsmement ciaus qui sont sien:
Plain de grant mautalent et d'ire
Les ocit et met a martyre.
Quant mors les a, si en a duel,
Et se repent de son orgueil.
Puis se pourpense en quel maniere
Il les face revivre ariere:
Lors a son bec son costé plaie,
Et dou sanc qui du costé raie
Arouse ceus que il a mort,
Si les resuscite de mort.
Dame plainne de grant franchise,
De cuer amee, sans faintise
Et sans nes une mavaistié,
Quant de vous primes m'acointé,
Que li acointement nouviaus
Me firent vostre pouciniaus,
Bien acointable vous trouvay,
Si que cuer et cors vous donnay,
Et pour vostre bele acointance
Mis en vous toute m'esperance;
Mais esperance m'a traÿ,
C'onques olifans ne cheÿ,
Quant li arbres fausse sous soy,
Plus angoisseusement de moy.
Olifans est beste si grant
Et a le cors si tres pesant
Et si royde que c'il cheoit
Jamais ne se releveroit,
Ains le convient sus piez dormir,
Pour ce qu'il ne se puet flechir.
Mais quant mestier a de repos,
Si quiert un arbre grant et gros,
Ou il s'apuie roidement
Pour dormir plus seürement.
Mais li venerres qui l'espie
L'arbre detrenche a une sie,
Si que l'olifant ne soustiengne
Et que trebucher la conviengne.
Quant la beste a l'arbre repaire,
Qui ne set riens de cel afaire,
L'arbre fait trebucher et chet,
Ne n'a pooir qu'il se reliet.
Ainssi est li olifans pris.
Ausi malement m'est il pris,
Car je avoie un si fier cuer
Que je ne flechisse a nul fuer
A amer dame ne pucele,
Mais tant vous vi plaisant et bele,
Simple, courtoise et avenant
Que j'ai mis en vous maintenant
M'esperance; mais cil qui durent
L'arbre garder c'en aperçurent,
Non pas pour ce k'ains i trouvassent
Olifant, tant i espiassent,
Mais en souspeson le siierent,
Pour ce que l'arbre bel trouverent,
Et tel qui bien avoit pooir
Dou grant olifant a seoir.
Vous estïés li arbre fort
Ou estoient tuit mi confort
Et m'esperance et mes solas.
Mais cil qui nous ont en leur las
Vous ont trop malement sïé,
C'est a dire trop mal mené
Par manasses et par affis,
Non pas pour ce qu'il fussent fis
Que j'eüsse en vous mon cuer mis
Et vosisse estre vostre amis;
Mais il ont fait en souspesson,
Car tant avés clere fasson,
Et tant estes plaisant et gente,
Et bien devroit mestre s'entente
En vous mieudre que je ne sui.
Pour ce vous ont il fait anui
Et par rampones asailli,
Si que du tout m'avés failli,
Et j'ai perdu vostre acointance,
Si sui de mort en grant doutance.
Et non pour tant, certainnement,
Je puis bien dire outreement
Que de la mort d'amours mort sui,
Des adonques que je connui
Que estïés vers moy marrie
Pour les mesdisans plains d'envie,
Qui ont fait par leur ataÿne
Que vous avés vers moy haÿne.
Dont m'avés vous la mort donnee
Pour eus, franche dame honneree,
Mais tant estes franche de cuer
Que je ne cuidasse a nul fuer
Que monstrissiés vostre fierté
Vers moy ne vostre cruauté;
Que je sui vostre, non pas mien,
Et tant a merveille vous crieng,
Que je n'oseroie pas faire
Chose qui vous deüst desplaire.
Or m'avés mort, je m'en merveil.
Monstrer deüssiés vostre orgueil
Aus orguillous, non pas a moy.
Certes, douce dame, je croy,
Ja monstré ne le m'eüssiés,
Se courroucie ne feussiés;
Si puis faire comparison
Selonc ce de vous au lyon.
Ly lyons est de tel maniere
K'a beste felonnesse et fiere,
Com a ours, a leu et a liepart,
Ou a senglier de male part
Monstre son orgueil de venue,
Et les ocist et les menjue.
Mais il est tant de franche part
K'as bestes simples sans mal art
Ne feroit pour riens nul outrage,
Se trop n'est plain d'ire et de rage:
Dont quant s'avient que fain l'espresse,
Et nule beste felonnesse
Ne trueve qu'il puisse mengier,
La simple n'endure a touchier,
Mais la grant fain qui le demainne
Le destraint si fort et sormainne
K'a sa queue se bat et fiert,
Si se courrouce et puis requiert
La simple beste, puis la tue
Pour le courrous qui si l'argue.
Aussi s'irie ne feussiés,
Ja envaÿ ne m'eüssiés;
Non pour quant onc ne vous batistes
De la queue, quant m'asaillistes.
Ainsois k'envaÿ m'eüssiés
Sans raison, vous vous deüssiés
De vostre queue estre batue,
C'est a dire estre pourveüe
S'eüssiés droit de moy haÿr
Ne si malement envaïr.
Si feïssiés de moy justice,
Car tous sui en vostre devise,
De moi avez la signourie.
Que la queue vous senefie
Pourveance avant le deïsmes
De la keue au lyon meïsmes.
De quoi fustes vous dont batue?
De la trenchant langue esmolue
Aus cuivers mesdisans felons,
Qui sont pires que Guenelons.
Diex, com il m'ont traÿ et mort,
Et com il m'ont sourdit a tort!
C'onques nul jour ne m'entremis
De faire ce qu'il m'ont sus mis,
N'onques riens ne mesfis seur eus.
Mais c'est maniere d'envieus,
Qui ne vodroit veoir pour rien
Que nus hons mortiex eüst bien,
Neïs ses cousins ne ses freres,
Non pas sa mere ne son peres.
Des biens aus autres se confont
Et tous en remet et refont;
Mout a grant duel quant il avient
Que bien et honnour leur avient.
Tous jours met s'entente et s'estuide
En dire chose que il cuide
Qui puisse diffamer autrui
Et lui faire honte et anui;
Grant joie a quant il le puet faire.
Envieus est de tel afaire
Qu'i ne voudroit pour riens veoir
A nes .I. homme bien cheoir,
Et puis qu'il ne puet bien avoir,
Il ne voudroit pour nul avoir
Que nus se peüst avancier.
Si le puet on comparigier
Au chien qui est lés le tresor
Qui est tous plains d'argent et d'or,
Dont nul bien ne li puet venir,
N'il n'i laisse nul avenir
Qui du tresor puisse avoir bien;
Tele est la maniere du chien.
D'autel maniere et d'autel vie
Sont li mesdisant plain d'envie,
Qui fondent de duel et d'anui,
Quant nul bien avient a autrui.
Neïs ce qui bien ne leur fait
Ne sueffrent il que autrë ait.
Pour ce puet on prouver et dire
Que il sont chien et encor pire,
Car le chien doit garder par droit
Le preu son maistre, ou que il soit,
Mais il n'i ont nule raison
Ne mais envie et traÿson.
Cil chien desloial plain d'envie
M'ont tolut par leur genglerie
Ce qu'a eus ne porrent conquerre.
Vers moy ont maintenu tel guerre,
Sans ce que desfïét m'eüssent,
Si vodroie qu'il se peüssent
Repentir de leur mesprison,
Aussi com il m'ont sans raison
Traï de faussement mesdire;
Que il se vausissent desdire
De ce qu'il ont de moy mesdit,
Et retrangloutir le mesdit
Qui de la bouche leur issi,
Et feïssent tout autressi
Com le chien, qui a tel nature
Qu'i reprent sa vomisseüre
Et remenjue autre foiee
La viande qu'il a machiee.
Se il aussi voloient faire,
Li chien desloial, deputaire,
Liés et joieus en devendroie,
K'encor racorder me porroie
Vers la bele de bon afaire.
Mais ains se lairoient desfaire
Li desloial, qu'il feissent rien
Qui a nul homme feïst bien.
Par fausseté m'ont sus mis blasme,
Dont sans raison me haés, dame,
Dont sui je mort, certes c'est voir;
Mais garison porroie avoir,
S'i vous plaisoit, cuer debonnaire,
Prendre au pellicain examplaire,
Que vostre costé ouvrissiés,
Tant que arousé m'eüssiés
De vostre bone volenté,
Et le cuer qui gist ou costé
Me donnissiés par amour fine,
C'est la plus haute medecine
Dont me puissiés resusciter
Et de ceste dolour geter.
Ma vie est en vostre cuer close,
Et se n'estoit pour autre chose,
Et pour ce que j'ai oÿ dyre
Que vous aviiés vers moy ire
Seul pour tant que je vous amoye
Et la vostre amour requeroie,
Que je vous abeli eüsse
S'a vostre amour pensé n'eüsse,
Si me devrïés vous livrer
Vostre dous cuer pour delivrer
De l'anui qui si vous desplaist.
Donnés moy, dame, s'i vous plaist,
Vostre dous cuer et vostre amour,
Si prenés example a castour!
Pour le cuer qui gist au costé
M'avrés fors de dolour osté,
Et serai hors de mon anui.
Li castoires porte sus lui
Un tel membre qui puet santé
Donner d'aucune enfermeté,
Ci le sache l'en pour avoir
Le membre qui tant a pooir;
Et quant il sent le veneour
Qui le chasce, si a paour,
Se fuit que point ne s'asseüre.
Mais il set bien de sa nature
Que il porte un membre sus lui,
Pour quoi il est en tel anui,
Et que em pais le laisseroit
Li venerres, s'il le tenoit.
Quant tant est las que plus ne puet
Fuïr et que morir l'estuet,
Se li venerres le consieut,
Qui pour le membre avoir le sieut,
Lors tent les dens et a soy sache
Le membre et de son cors l'esrage,
Sel lait cheoir en mi la place.
Quant li venerres qui le chace
Le membre ou chemin apersoit
Pour quoi avoir il le chasoit,
Ci prent le membre et lait celui;
Ainsi se met cil hors d'anui
Pour le membre et for de paour,
Et fait le gré au veneour.
Ausi, tres douce dame chere,
Ne vous sieu ne ne fas proiere
Fors pour vostre fin cuer avoir,
Et non mie pour autre avoir.
Dont se la sieute vous anuie,
Vous en poës sans longue fuie
De ma proiere delivrer,
Se vo cuer me volés donner.
Dame, pour Dieu, donnés le moy,
Et je vous pramet en ma foy
Que plus anui ne vous feray
Par proiere, quant je l'avray.
Ne vous proi pour autre achoison
Fors pour le cuer, car garison
Ne puis avoir sans vostre cuer,
Ne resusciter a nul fuer
De la mort d'amer ne porroie,
Se vostre dous fin cuer n'avoie.
Tout est en vostre volenté
De ma mort ou de ma santé;
S'i vous plaist, du tout m'ocïés,
Ou vous de moy mercit ayés,
Car n'ay corage ne voloyr
D'estriver vers vous ne pooir,
Car vostre cuer avoir ne puis,
Se en vous aÿde ne truis,
Qu'il est en si fort fermeüre
Que je ne puis la serreüre
Desfermer, quant je n'ay, amie,
Les clez en la moye baillie;
Ne desfermer ne le porroie
Par engien, se l'erbe n'avoie
Dont l'espec fait du crues saillir
Le cheville et son ni ouvrir.
Espec est uns oisiaus soutis
Et a engin trop ententis,
Et seut tous jours faire son nit
En arbre crues, a trou petit.
Une herbe connoit de nature
Que fermetés ne serreüre
Nule ne puet contretenir,
Que l'erbe ne le face ouvrir.
Dont quant aucun pueent trouver
Son ni, pour la chose esprouver
Font .I. coing a force bouter
Ou crues pour le ni estouper.
Quant l'espec a son ni repaire
Et il le trueve en tel maniere
Fermé que desfermer nel puet,
Engien pourchacier li estuet.
Quant il n'a de l'ouvrir pooir,
Si le fait ouvrir par savoir,
Si cerche tant et sa et la
Pour cele herbe que il en a;
Au crues l'aporte et touche au coing
Si le fait saillir du crues loing.
Dame, ce de cele herbe avoie,
A desfermer essaieroie
Vostre biau costé pour savoir
Se vostre cuer porroie avoir.
Mais je ne sai quele herbe c'est,
Se raison ou prïere n'est.
Raison n'est ce mie, je croy,
Car raison a tel force en soy
Que l'en puet par raison prouver
A fame que l'en doit amer.
Pour ce ne fera ele rien
De raison, s'i ne li plaist bien;
Ains dira: « Je ne weil riens faire
Et d'autre part, qui se prendroit
De raison garde, tout par droit,
Voirs est que tout perdu avroie,
Que pas deservir ne porroie,
Pour chose que faire peüsse,
Que vostre dous fin cuer eüsse.
Si m'est miex que merci aiez
De moy que raison me faciez.
Mais ce cele herbe estoit priiere,
Bele, tres douce dame chiere,
Esmaier pas ne me devroie,
Que par proiere tant feroie
Que vostre costé ouvreroit,
Et vostre dous cuer mien seroit.
Mais ce n'est pas proiere, voir.
Dont ne puis je mie savoir
Quel chose cele herbe estre puisse,
N'en quel maniere je la truisse.
Et puis qu'il n'a autre confort
A moy resusciter de mort
Que vostre bel costé ouvrir
Pour le dous cuer que tant desir,
Se vous ne m'i voliés aidier,
Dont sui je mort sans recouvrier.
Ja ne m'estevra querre mire
A moy garir de mon martire,
Car sans recouvrier serai mort.
Mais, en non Dieu, aucun confort
Porrai je de ma mort avoir,
Se je savoie bien de voir
Que je peüsse avoir venjance
De cele qui m'a en viltance.
Biaus sire Diex, et je comment
En porrai avoir vengement?
Je ne say, voir, en quel maniere,
Se la bele, qui tant m'est chiere,
N'amoit aussi par aventure
Aucun qui de li n'eüst cure.
Mais qui seroit qui n'avroit cure
De si tres bele criature?
Certes, mout feroit a blasmer
Qui ne la daigneroit amer.
Je ne croi pas qu'il soit ou mont,
Ce ce n'est d'une gent qui ont
La nature de l'arondele.
Nature d'arondele est tele,
En quel conques leu qu'ele soit,
Qu'el ne menjue ne ne boit
S'en volant non, mais en volant
Vait ele ses poucins paissant,
Ke nul autre oisel ne la prent.
Aussi sont il aucune gent,
Qui tant sont divers et volage
De volenté et de corage
Qu'il n'aimment fors a la volee,
Et tost ont l'amour oublïee,
Et maintenant aimment aillours,
Ne ja ne seront pris d'amours,
Qu'il n'est dame ne damoisele,
Tant soit sage, vaillant ne bele,
Qui pas le peüst detenir
Ne faire a sieue amour venir.
Ja en nul lieu ne seront pris
Par dame, tant soit de haut pris.
Mais il pueent prendre par tout
Hautes et basses tout a bout,
Ne nule ne la puet sousprendre.
Si com li heriçon puet prendre
De toutes pars et acrochier,
Sans ce que l'en nel puet touchier
De nule part qu'on ne se poingne,
Ne sueffrent il que l'en les praingne,
Que cil qui le prent ne soit poins;
Si est conchiiés en tous poins.
Tes gens me porroient venger
De ma dame et de son danger.
Mais, en non Dieu, ceste venjance
Ne me feroit pas alejance,
Ains me feroit pire que mors,
Quar vodroie miex estre mors
Sans venjance et sans recouvrier
Que ja se vousist acointier
De nul autre homme que de moy
Cele que j'ain en bone foy.
Et puis que m'avroit escusé
Son escondit et refusé
M'amour, je ne vouldroye mye
Qu'el fust ja a aultrë amye.
De tel vengeance n'ay je cure,
Trop me seroit cruël et dure.
Comment donc en pourroye faire
Estre a mon gré vengé d'elle?
S'elle se povoit repentir
Des maulx qu'elle m'a fait sentir
Et de la mort de desconfort
(Que elle m'a livré a mort)
Et du tourment et de l'ennuy,
Bien seroye vengié de luy;
Car certes c'est belle vengeance
Que de mener a repentance
Celuy qui neluy a forfait

Donc je vouldroye voirement
Que elle eüst repentement
Et pitié de moy qu'elle a mort,
Com la quocordille a du mort
Qu'elle pleure quant l'a mengié.
Du quocordille redi gié:
Moult de gens quocatris le nomme,
Quant il treuve mort aulcun homme
Si le mengeue et le devore;
Quant il l'a devoré si plore
Et en fait dueil toute sa vie.
Aussi, belle, tresdouce amie,
Trouvé m'avez, je vous le prouve:
Car ainsi comme celuy trouve
Aucune chose en sa voye
Sans ce que petit y traveille,
Aussi suis vostre sans raison,
Si m'avez mort sans achoison
De la mort de desesperance.
Si vouldroie mieux sans doubtance
Qu'autel vous venist de ma mort
Comme au coquodrille du mort,
Car il ploure quant l'a mengié,
Et de moy eüssiez pitié,
Si que vous vous repentissiez
De ma mort et me plourissiez
Tousjours des yeulx de vostre cueur.
Car je ne vouldroye a nul feur
Avoir la premiere vengeance;
Trop me tourneroit a grevance.
De ceste me conforteroye.
Et non pourtant je doubteroye
Qu'a ceste vengeance derraine
Ne sourvenist la primeraine,
Car bien semble chose legiere,
Quant une femme a esté fiere
Vers son loyal amy certain
Qu'elle reffuse par desdain,
S'il advient qu'elle s'en repent;
Car plus legierement s'assant
A cil qui plus la priera
Et s'amour luy demandera.
Plus legiere est a decevoir,
Si com l'en peult apercevoir
Du coquodrille qu'est iré
De l'homme mort qu'il a mengié
Et de l'ydre qui le deçoyt,
Quant pour l'homme dolent le voyt.
L'ydre, si com dit l'escripture,
Maint chief a, si a tel nature
Que qui li trencheroit ung chief
Deux l'en nastroyent de rechief.
Au coquodrille a ataïne,
Naturel et mortel haïne;
Dont quant advient qu'il est yré
De l'homme mort qu'il a mengié
Et qu'i ploure et n'a mais envie
D'autre homme menger en sa vie,
Lors pense, et si pense veoir
Qu'elle est legiere a decepvoir,
Et ne luy chault mais que menger,
Et qu'on se peult de luy venger.
Adoncques l'idre se ventrouille
En la boue et trestout se souille,
Et fait semblant que mort il soit,
Quant le cocodrille le voit
Mort le cuide et le veult menger,
Si le transgloutist tout entier.
Quant l'idre en son ventre se sent,
Tout le ventre luy ront et fent,
Et s'en yst hors tout de sa pance,
Treffort joyeulx de sa vengeance.
Pour ce je doute sans mentir
Qu'au vengement du repentir
L'autre vengence ne surviengne.
Ja a Dieu ne plaise qu'il adviengne
Que ma dame soit sy trahye!
L'ydre a plusieurs chies signifie
Celuy qui a plusieurs amies,
Comme plusieurs ont seigneuries.
Com leur cueur est de grant affaire
Quant tant de pars en peent faire
Et tant d'amies apaier,
Quar je sai bien que tout entier
Chascune avoir ne le porroit.
Bien a paÿe s'en tendroit
Chascune, se dou cuer tant fier
Pooit avoir .I. seul quartier.
Et nepourquant, je croy mout bien
Que chascune n'ait dou cuer rien,
Ains croy qu'il les amuse et triche,
Si com cil qui porte la briche,
Qui l'offre et presente a chascun,
Et si ne le baille a nes un,
Ains la retient pour afoler
Son compaingnon et faire muser.
Toutes voies il le devroit
Laissier a auscun d'iaus par droit.
Ainsi devroit son cuer laissier
A l'une tout ou .I. quartyer.
Et s'i ne l'en portoit or mie,
Ains en laissast une partie,
Ne porroit il pas chose faire
Qu'i peüst a nul bon chief traire,
Tant se penast de besoingnier;
Com l'en seut dire de l'ouvrier
Qui emprent plus d'une besoingne:
Ja bien ne chevira s'ouvraingne.
Maintes fois l'a on oÿ dire.
Or revendray a ma matyre,
Si laisseray a parler d'eus,
Mais c'on leur crevast ore an deus
Le cuer du ventre, sans faintise,
A ceus qui en font tel devise.
L'ydre qui a ci grant vertu
Que, quant ele a un ches perdu,
.II. en recuevre de rechief,
Ainsi gaaingne en son meschief,
Se nous ensaigne et senefie
Que s'aucune aucun d'eus cunchie
Une fois, il l'engingnera
Et pluseurs fois s'en vengera.
De ceste ydre me dout je mout
Plus que de nule riens dou mont
Que il ma dame ne traÿsse,
Et je pri Dieu qu'i la garisse.
Mout vodroie qu'a Dieu pleüst
Que de ceus garder se peüst,
Car trop sont faus et decevable;
Quant plus li feront le creable
Et plus d'amour li monsterront
Et il plus tost l'engingneront;
Loing est leur cuers de leur parole.
En la fin s'en tendra pour fole
La bele, se nus d'eus l'acointe.
Quant plus cuidera estre cointe
D'eus et de leur amour privee,
Tant en sera plus enganee,
S'avra perdu tout son service,
Tout autressi com l'escrevisce.
Que quant plus a reculons vait,
Et plus se painne et noient fait,
Et plus de son terme s'esloingne.
Au plus de noient s'enbesoingne
La fame qui pour biau servir
Cuide leur amour desservir,
Que pas ne la porroit avoir.
Bien la pueent il decevoir
Pour lui faire le marmiteus
Et monstrer samblant amoureus,
Mais ja n'iert dame de leur cuer,
Qu'il n'en jorroient a nul fuer.
Bien li pueent par fausseté
Faire samblant d'umilité,
Mais en la fin la traÿront,
Et d'autel geu la serviront
Com li escorpions set faire.
Escorpions est de tel aire
Que o la langue lesche et oint,
Et o sa keue derrier point.
Autel font cil qui devant oingnent
De parolë et derrier poingnent;
Si me samble que l'en puet dire
Qu'il sont escorpion et pire.
De cest escorpion me criens,
Et je pri Dieu seur toutes riens
Que ma dame de tes se gart,
Que trop sont de mauvaise part;
Meïsmement se gart de ceus
Qui plus feront le marmiteus
Et li diront pour decevoir:
« Ma dame, aidiés moy a valoir! »
Gart soy que n'i meste sa cure,
Qu'el feroit male nourreture.
Bien en seroit en fin honnie,
Car miex ne li feroit il mie
Que li petit cucuet font
A leur mere, quant nourri sont.
Li grans cucus tel nature a
Que ja ces oes ne couvera,
Mais quant il trueve en aucun nit
Les oes d'un oiselet petit,
Il boit les oes de l'oiselet
Et en lieu d'eus les siens i met.
Li oiselés, qui siens les cuide,
Toute met s'entente et s'estuide
En eus nourrir de son pooir.
Mais mout li rendent grief loier
En la fin des biens qu'il leur fait
Les cucuiaus, quant sont parfait,
Qu'il le menjuent et gloutissent;
Ainsi son bienfait li merissent.
Diex, com sont de male nature,
Et com fait male nourreture
Li oisiaus, et bien pert sa painne
Qui d'iaus nourrir ainsi se painne
Et tel guerredon i dessert;
Mauvaise nourreture a fait.
Autel guerredon puet atendre
Ma dame, s'ele vieut entendre
A nul d'eus amer ne cherir;
Mal li feront s'amour merrir.
Pour ce li lo je et conseil,
S'ele vieut croire mon conseil,
K'a nul tel son cors n'abandonne,
Ne son cuer ne s'amour ne donne.
Il li seroit mout bien mestier
Qu'el ce peüst de ce gaistier.
Ne croie pas pour leur parole,
K'en la fin s'en tendroit pour fole,
Cil qui li dira: « Douce dame,
De ceus se gart seur toute rien,
Se vieut celer son conseil bien,
Que ne cuidera pas siens estre,
S'i ne gist tous jours a sa destre,
Ou par devant ou par derrieres,
Neïs a lascier ses lasnieres.
N'il ne cuideroit pas de voir
Qu'el li ait aidié a valoir,
S'il ne l'a a tous ses besoins,
Ou que il soit, ou pres ou loings,
Et fera tant par entresaingne,
Comment qu'il aut, comment k'en praingne,
Que plusours gens s'apercevront
Et leur afaire oÿ avront.
Et puis leur en couvendra querre
.I. qui criera par la terre
Que il ne fait nule noblesce
Ne courtoisie ne largesce
Fors pour l'amour a cele dame.
Es vous tost alevé le blasme
A la franche de bon afaire
Pour les faus cuivers deputaire,
Car blasmee en iert par la vile.
De tes se gart et de lor guile
Pour sieue honnour et pour son preu,
Qu'il ne li jeuent d'autel geu
Que la wivre fait a son pere,
Ains qu'ele naisse, et a sa mere.
La wivre ocist son pere et tue,
Avant qu'ele soit conceüe,
Et sa mere ains que puisse naistre;
Si vous dirai que ce puet estre:
Ele est conceüe en la mere
Par la bouche du chief au pere,
Car en la bouche a la fumele
Mest li malles sa teste, et ele
Aus dens li ront et trenche tout,
Et en son ventre le transglout.
Adonc le malle mort demeure,
Et cele consoit sans demeure;
Mais quant ce vient a l'enfanter,
Ne se puet pas de miex vanter,
Car par le costé se delivre,
Si crieve et muert ainsi la wivre.
Ocit son pere et puis sa mere.
Pour ce puis je ceste maniere
De gens wivre apeler par droit,
Car nus d'eus pour riens ne vodroit
Que nul honneur que il peüst,
Ne que il en gré receüst
Fors pour traïr et decevoir
Cele qui l'aÿde a valoir.
Ceste wivre mout m'espoënte
Que ma dame ne s'i assente
Et qu'el ne soit par lui traÿe.
Et non pour quant je ne croy mie
Que nus hons morteus li soit wivre.
Ja puis Diex ne me laist jour vivre
Qu'ele eslira autre de moy,
Cele que j'ain en loial foy.
Mais s'il avient par aventure
Que ma dame n'ait de moy cure
Et qu'el me laist et autre praingne,
Je pri Dieu que autel aviengne
De vous .II. com a la singesse
De ces faons, quant celui lesse
Qu'ele aimme plus et plus cher tient,
Et cel qu'ele plus het retient.
La cingesse a de sa nature
.II. faons d'une porteüre,
Et tous les aint ele ambedeus
Et weille nourrir chascun d'eus,
El met s'entente et sa cure
En l'un amer outre mesure,
Et l'autre aimme si foiblement
Que l'en puet dire outreement
Qu'ele aimme l'un et l'autre hace.
Dont quant s'avient que l'en la chace,
Ele ne vieut laissier nes un,
Mais s'il venoit a prendre l'un,
Ele est en esmay et en craime
De prendre celui que miex aimme;
Celui que plus aimme et tient cher
Queurt entre ses bras embracher,
Et l'autre, de cui mains li chaut,
Gete desus son col en haut,
Et s'il i puet tenir s'i tiengne.
Ainsi s'en fuit c'on ne la praigne
A .II. piés tant com ele puet.
Quant tant est lasse qu'il estuet
De tous ses .IIII. piés aidier,
Celui li convient a laissier,
Weille ou ne vueille, qu'ele amoit
Et retient celui qu'el haoit.
De ce ne me merveil je mie,
Quant il convient qu'ele s'aïe
De tous ses piés, ce lait celui
Qui pas ne se tenoit a lui,
Et se li autre li demeure,
Qui la tient au col par deseure:
El nel tient pas, mais il la tient,
Et el tient l'autre, si convient,
Quant el le laisse, qu'il remaingne,
Et li haÿs o lui s'en viegne.
S'ainsi amé, ma douce chere,
Nul qui samble de la maniere
L'ydre ou la wivre ou herisçon,
Le cucu ou l'escorpion
Ou l'aronde, aussi vous en praingne
Qu'il vous perde et je vous remaingne.
Car ja soit ce que vous l'amés,
Cuer debonnaire, et moy haez,
Vous le perdrïés toute voie,
Et je encor vous demourroie.
Car je vous tieng, non vous pas moy,
Que je vous aimme en loial foy.
Je di que il ne vous tient mie,
Ains le tenés vous, douce amie,
Qui l'amés, et pas ne vous aimme,
Ja soit ce k'amie vous claimme.
Car amee de lui serés
Tant com sa volenté ferés.
Mais quant vous vodrés chose faire
Qui a son voloir soit contraire,
Par mal de vous se partira
Et vostre amour deguerpira
Sans quere nule austre achoison.
Dont puis je dire par raison
Que il ne se tient pas a vous,
Ainsois vous sieut il a estrous
Selonc son voloir a delivre,
Com la serre seut la nef sieuvre.
Serre est une beste sauvage
Qui par la mer s'eslaisse a nage
Plus tost a eles estendues
K'esmerillons ne vole aus nues
Ou k'arbaleste ne destent.
Dont ele se delite tant
En la prouesce de ces eles,
Qui tant sont vites et isneles,
Que quant el voit par mer nager
Les nes, pour sa force essaier
Aus nes estrive et si s'esforce,
Si les costoie par sa force
Bien .C. lieues a une alainne;
Tant s'esvertue et tant se painne.
Mais quant se vient qu'ele est lassee
Et des nes tant ne quant passee,
Et ne recroit pas a petit
De parsievir son apetit,
Ne ne puet pas .I. po atendre,
Savoir s'ele peüt reprendre
S'alainne pour les nes ataindre,
Mais tantost qu'i l'estuet remaindre
Et se laisse cheoir sus l'onde
Aval en mi la mer parfonde.
Ainsi di je que il me samble
Que cil la serre en ce resamble
Que vostre voloir li plaira,
Tant com au sien s'acordera;
Mais tantost com vous vodré faire
Rien qui soit a son gré contraire,
Tantost serés de lui guerpie,
Ne n'atendroit encore mie
K'aprés .I. pou de malveuillance
Eüssiés a li acordance,
Ains vous laira estroussement
A l'achoison dou marrement,
Qu'il ne vous tient pas mais vous soy.
Mais il est bien apers de moy,
Que vous haés, que je vous tiengne,
Que pour nule riens qu'il aviengne
De vous ne puis mon cuer retraire
Pour mal qu'i m'en estuisse traire;
S'ai je souffert dolour et ire
Plus pour vous que ne vous puis dire,
Des que vo dous regars ravi
Mon cuer, lors que premiers vous vi,
Et sens et cors pour vostre amour.
Chascune nuit et chascun jour
Pour vous m'estuet palir et taindre,
Penser et souspirer et jaindre;
Trambler sans froit, suër sans chaut
Me fait vostre amour qui m'assaut.
Li maus qui pour vous me demainne
Est plus griés que fievre quartainne.
Donques, se pour dolour souffrir
Peüsse vostre amour guerpir,
Je l'eüsse piessa guerpie,
Et si ne vous amasse mie
Tant com je fas outre mesure.
Mais pour mal que pour vous endure
Ne puis la vostre amour laisier
Ne pour demouree oublïer.
Don vous ain je parfaitement,
Si me tiens a vous finement,
Si que pour riens ne vous lairoie.
Ains sai perdue vous avroie
Sans recouvrier et sans espoir
De jamais vostre cuer avoir,
(Se nus ce qu'il n'a pas puet perdre)
Ne se porroit mes cuers aherdre
A amer dame ne pucele,
Ne plus que fait la turterele.
Car puis qu'ele a son per perdu
Jamais ne fera autre dru,
Ne puis sor branche vert ne vive
Ne se serra que ele vive,
Mais sor les rains mors siet soutive
Sans compaingnon, tristre et pensive.
Sachés, ausi feroie jé:
Se j'avoie vostre amistié
Perdue sans jamais avoir,
Je vous di de fi et de voir
Jamais autre n'acointeroie,
Ne n'avroie solas ne joie.
Dont me tieng je a vous sans desherdre,
Si devrïés miex celui perdre
Qui ne se tient a vous de rien,
Ja soit ce que vous l'amés bien,
S'ainsi est que nul en aiez
Que moi, dame, que vous haez;
Car je vous aim seur toute rien
Et fermement a vous me tien,
Pour ce s'ai encor esperance,
Combien que ce soit en fiance,
Que vous doiés l'autre guerpir
En la fin et moy retenir,
Autresi comme la cingesse
Retient le haÿ, l'amét laisse,
Qui pas a li ne se tenoit.
Mais encor, s'ainsi avenoit
Que pas ne me vousissiés mal,
Ains nous amissons par ingal
D'une amour ne gringneur ne maindre,
Si vous devroie je remaindre,
Si me devriiez tenir chier
Et l'autre guerpir et laissier.
Bien sai k'ainsi le feriiés,
S'a l'aygle example prenïés.
L'aygle aus ongles acroche et prent
Ses poucins et tient fermement.
Celui qui fermement le tient
Celui aime il et le retient;
Celui qui folement le prent
Laisse il que garde ne s'en prent.
Dont vous doi je bien remanoir,
Qui vous tieng tout de mon pooir,
Et si devés laissier celui
Qui ne vous tient pas mais vous lui.
Je di bien que je vous tien, dame,
Car en tout le monde n'a fame
Pour cui amour je vous laissasse.
Car ja soit ce que je trouvasse
Aucune qui m'amast en foy
Et vosist tant faire pour moy
C'amie puet pour ami faire,
Ne se porroit mon cuer retraire
De vous; ains lairoie a estrous
Li et toutes autres pour vous
Seulement pour vostre pramesse,
Ausi com li perdrïaus laisse,
Quant il est grant et bien nourri,
La fausse mere quel nourri
Pour la vois de la vraie mere.
Des perdris est tels sa maniere:
Quant l'une a post et doit couver,
Et l'autre puet les oes trouver,
Et les emble et couve et esclost,
Ausi com s'el les eüst post,
Tant qu'il sont grant et parcreü;
Mais quant li pertrïel sont dru
Qu'il pueent venir et aler
Et avoec les autres voler,
Leur vraie mere reconnoissent
A la vois, pour qu'oÿr la puissent,
Et sevent bien qu'ele les post,
Si guerpissent cele tantost
Qui les couva, et l'autre sieuvent,
Et sont o lui tant com il vivent.
Pondre et couver comparer puis
A .II. choses qu'en amour truis,
C'est prendre et retenir: le prendre
Par le pondre puet on entendre
Et par le couver retenir.
Car si com l'en voit avenir
De l'oef post que il ne vit mie,
Ains est comme mort ne n'a vie,
Jusques le couvers i sourvaingne,
Aussi nus hon que amours praingne
N'a d'amours joie ne deport
Ne vie, ainsois est comme mort,
Jusqu'il soit pour ami tenus.
Lors est il a droit port venus,
Lors est il en joie et en aise,
Lors oublie il toute mesaise.
Douce dame, qui j'ain et pris,
Post m'avés, c'est a dire pris,
Sous ciel n'a fame tant soit gente,
S'el metoit sa cure et s'entente
A moy couver, c'est retenir,
Que demourasse pour morir
En ses amours en nule guise,
Ne pour amour ne pour service.
Ains lairoie s'amour et soy
Et son service, par ma foy,
Et a la vostre me tenroie,
Et adés vous reconnoistroie.
Dont pert bien que je vous retiens
Et que vous ain seur toute riens
Et ameray toute ma vie.
Mais encor ne m'amés vous mie,
Si m'est bien avis que je soie
Li singes haïs, que vous doie
Remanoir, et ne vous puis perdre,
K'a vous me tieng sans desaherdre.
Pour itant ai je aucun espoir
Que je vous doie remanoir
Ou tost ou tart, que qu'il demeure.
He, Diex! Verrai je ja cel'oeure?
C'est a moy trop espoëntable,
Car trop me puet estre grevable
Et damageuse jusk'a mort,
Se de vous n'ai prochain confort,
Car lonc tans a que l'uef ponsistes,
C'onques puis couver n'i vausistes
N'onques ne fu d'autre couvés;
Donques, se tost ne le couvés,
Il porra du tout empirier,
Si que jamais n'avra mestier
Que vous ne autre li aiue,
Que vie avra dou tout perdue.
De l'oef iert ce que vous plaira,
Par vous ou mors ou vis sera,
Car je ne porroie trouver
Nule qui le vausit couver.
Ne pour quant ja n'aie je joie,
Se je pas trouver la voloie;
Ne pour ce ne le di je mie,
Mais j'ai trouvé mainte foÿe
Pluseurs que dames que puceles
Assés plaisans et assés beles
Qui disoient: « Fole seroit
Tes paroles et tes contans
M'ont dist maintes dames vaillans
Qui volentiers me retenissent,
S'el ne cuidassent qu'il perdissent
Leur painne et je ne les guepisse
Et ma vraie mere sievisse.
Mais sous siel n'a dame tant bele,
Quel qu'ele soit, dame ou pucele,
Que ne guerpisse pour vous sieuvre
Tous les jours que j'avrai a vivre.
Dont n'iert ja cist oisiaus couvés,
Dame, se vous ne le couvés.
Tout vostre plaisir en ferés;
S'il vous plaist, vous le couverés,
Ou perdu est sans grant demoure.
Sachés que perdus fust il ore,
Et la demeure m'eüst mort,
Se ne fust un po de confort
De joliveté de corage,
Qui me conforte et assouage
Et en nourrissant me soustient,
Com de l'oef a l'ostruce avient.
Puis que l'ostruce a post ses oes,
Ja ne se prendra garde d'eus,
Ainsois les laisse en nonchaloir,
Et vaillent s'i pueent valoir;
Ne ja ne metra autre cure
D'eus amener a nourreture.
Mais le soleil, qui est au monde,
Naturel chaleur leur abonde
Et croist quanque de terrë ist;
Ou sablon les couve et nourrist
Et o ses rais les vivifie,
Ne ja n'avront autrement vie.
Je sui ausi comme li oes
Qui est ou sablon remés seus,
Qui n'est couvés fors du soleil:
Je n'ay aïde ne conseil
De nule qui couver me daingne,
Ne qui pour ami me retiengne.
N'il ne remaint que je ne soie
Perdus ne mais c'un po de joie
De joliveté seulement,
Qui m'a conforté longuement,
Car autrement fusse je mort,
Se ne fust cis communs confort
Dont chascuns puet avoir sa part,
Selonc ce que Diex l'en depart.
Cil confort m'a mout maintenu,
Mais il m'est trop mesavenu,
Car j'ai le cuer tristre et nerci
Pour la demeure de merci;
Et la desperance d'aÿe,
Qui tout le cuer me contralie,
M'a la joliveté tolue
Par cui m'ame estoit soustenue,
Et a cui je me confortoie.
Si qu'a nul jour je n'avrai joie,
Se de vostre amour n'ai le don.
Pour Dieu, dame, et pour guerredon
Confortés se desconforté,
Qu'i n'est criature morté
For vous qui en avés pooir.
Plaise vous cest oef a couvoir,
Ou perdus est et mal baillis,
Car li solaus li est faillis,
Qui par sa naturel chalour
L'a tenut lonc tans en valour.
Or n'ai resort se en vous non.
Franche, debonnaire a dous non,
Vueillés par vostre courtoisie
Que soie amis et vous amie,
Et je vous serai fins amis.
Couvés l'oef ains qu'il soit malmis,
Si ferés bone nourreture,
Et je metrai painnë et cure
De vous guerredonner si bien
K'en tout le monde n'avra rien
Que loiaus amis puisse faire
Pour franche dame debonnaire
Que je ne face a bele chiere
Pour vous, tres douce dame chere.
Je vous rendrai vostre bien fait,
Ausi bien com la hupe fait
A sa mere, qui l'a couvee.
Quant la hupe est mal empanee,
Que vielesce, qui tout abat,
L'a batue et donnee .I. flat,
Jamais, qui ne li aideroit,
Ses viés plumes ne mueroit,
Ausi com font cil autre oisel.
Lor li aident li poucinel,
K'au bec et aus piez li errachent
Dou cors ses viés plumes et sachent,
Et la hupe nue demeure.
Puis aprés maint jour et mainte eure
Est par eus nourrie et couvee,
Tant que la plume a recouvree.
Et de ce est chose certainne
Qu'il metent bien autant de painne
A li couver en sa viellesce
Com ele en eus en leur jonesce.
Douce dame, ausi bon loier
Avriiés vous de moy couver,
C'est a dire se vous daigniés
Que pour ami me retingniés.
Vostre amour vous guerredonroie,
K'autant ou plus vous ameroie
Com nus hons puet amer s'amie.
Encor tout ne m'amés vous mie,
Vous ain je tant outre mesure
Que nule vive criature
N'aimme plus loiaument de moy.
Mais se vous me prisiés si poy
K'avis vous soit que pas ne doie
Vostre amour avoir pour la moie
Et que trop bas l'eüssiés mise,
Se l'eüssiés en moy asise,
Pour ce que je pas ne vous vaille,
Et ce vous di je bien sans faille
K'amours fait toute riens ingal,
K'a amours n'a tertre ne val,
Ains est plus plainne que mer coie.
Ovides le dit et otroie,
Qui dist k'amour et signourie
N'avront ja bonne compaignie,
Car trop sont divers et contraire,
K'amours est franche et debonnaire,
Et signourie est desdaingneuse,
Despiserresce et orguilleuse.
Pour ce n'avront ja pais ensamble.
Si vous convien, si com moi samble,
Humilïer par estouvoir,
Ains que vostre amour puisse avoir,
Tant que la jouste soit pareille.
Car ja soit chose que mains vaille
Que vous ne faites, si fas gié,
Si me donnés vostre amistié,
Pour vostre amour m'amenderés,
Sans ce que pires n'en serés,
Tant que pour l'igauté d'amour
Serons andui d'une valour,
D'une valour et d'un parage,
Tout ne soions nous d'un lignage.
Et pour miex monstrer examplaire
Vueil une conparaison faire:
Car tant com mains vaut de sardine
Argens, et ors de jaffe fine,
Tant ai je mains de vous valour;
Mais se j'avoie vostre amour,
Pour vostre amour amenderoie,
Tant que vostre pareil seroie;
Ne ja pour mon amendement
Ne prendriiés empirement,
Ains en devendrïés millour,
Si en croistroit vostre valour.
Se vous prueve je par samblance:
Tout soit ors de mendre vaillance
Que n'est jaffe, qui les joindroit
Et des .II. un anel feroit,
La jaffe amenderoit tant l'or
Que il seroit d'autel valour
Que la jaffe, ne ja pour ce
Ne perdroit la jaffe sa force,
Ne ses pris n'en iert abaissiés;
Ains vaudroit miex la jaffe assés
O l'or que ne feroit par soy.
Autretel vous di je pour moy,
Ma douce dame debonnaire,
Que se je pooie tant faire
Par proiere ne par savoir
Que vostre amour peüsse avoir,
Ja vostre pris n'en serait maindre,
Et ma valour en serait graindre.
Comment? N'amenderoie gié,
Se j'avoie vostre amistié?
Car ja soit ce que pas ne l'aie,
Vail je miex que je ne valaie,
Ains que j'eüsse ma pensee
En vostre amour qui trop m'agree.
Que li grans desirs de valoir
Que j'ai pour vostre amour avoir
M'a si eschaufé et espris
Que mout en est creüs mes pris,
Car guerpi ai mes males mours.
Dont s'i plaisoit au dieu d'amours
Que de son dart vous eüst pointe
Tant que de moi fussiés acointe,
Que m'amour en gré preïssiés
Et la vostre m'ostroïssiés,
J'en seroie mieudres a double.
Adonc seroit igal la couple
De vous, dame, et de moy ensamble,
Si vous porroie, ce me samble,
Guerredonner tout le bienfait
Que vous onques m'avrïés fait,
Tout celonc votre volenté.
Mais en vous a plus de fierté
Assés qu'i ne m'eüst mestier,
Si la vous couvendra brisier,
Se d'amours volés avoir joie.
Qu'il n'est pas drois que ja nus joie
D'amours qui orguilleus vieut estre,
Car orguieus n'a cure de mestre;
Com cil qui trop est orguilleus,
Desmesurés et envieus
Et vieut que l'en le cerve et craimme.
Et amours vieut que cil qui aimme
Soit frans et dous et amiables,
Debonnaires et serviables.
Pour ce ne puet d'amours joïr
Nus, s'il ne vueil'orgueil fouir.
Dont vous convient par estouvoir,
Se d'amours volés joie avoir,
Brisier le sueil qui vous devee
Mestre en amour vostre pensee.
Lors si savrés quels sunt les biens
De quoi amours repaist les siens,
Qui loiaument fait son servisce
Sans fausseté et sans faintise.
Se des biens volïés taster,
Vostre orgueil vous convient mater
Et a l'aygle prendre examplaire
Et faire ausi com il seut faire.
Li aygle a tant crues et tant courbe
Le bec k'a mengier le destourbe;
Au chaillo le brise et aguise,
Pour ce qu'a menger ne li nuise.
Le bec de l'aygle senefie
Orgueil qui amour contralie.
Le bec avez brisé, sans doubte,
Quant la forteresse avrez route
Qui la langue tient et maistroye,
Qu'el ne recongnoisse et octroye
Chose dont bien ayez d'amours.
Mais maintes brisent a rebours
Le bec, qui a droit briser doibvent,
Si se trahissent et deçoivent,
Car plus ont douleur et mesaise
D'amours qu'elles ont joye et aise.
A rebours brise son bec celle
Qui s'amour a son amy celle
Et, pour soy border, se desqueuvre
A autre, qui son fait et s'oeuvre
Dit et racompte par la ville.
Si ressemble la cocodrille
Celle qui si est deceüe,
Car le cocodrille mengeue
A rebours, c'est a dire menger
Est quant l'en tient quoye a menger
La joye que l'en doit mouver,
Et fait l'en celle remouver
Que l'en devroit coye tenir;
Ce voit l'en de luy advenir.
Mais or vous diray toute voye
Laquel joye doit estre coye:
Celle dessus; et l'en devroit
Celle dessoubz mouvoir par droit.
Mais de tout ce voions nous faire
Au quocodrille le contraire;
Pour ce mengue il a rebours.
Aussi est de parler d'amours,
Que celle qui dit sa pensee
En lieu ou elle est bien celee,
Celle meut la joye dessoubz.
Mais qui la celeroit sur tous?
Li siens amis, qui tous les biens
Et les profitz en feroit siens.
Mais la joye dessus remeut
Celle qui tenir ne se peut
Qu'ele ne dye sa pensee
En lieu ou el soit encusee.
Par la joye dessus mouvoir
Est entendu faire assavoir
Ce que l'en a pensé ou fait.
Pour ce dis je tout entresait
Qu'ainsi com a rebours mengue
La quocodrille, qui remue
La joue dessus a maschier,
Fait a rebours son bec brisier
Celle qui a aultruy descueuvre
S'amour et son amy descueuvre,
A ce que poy sont qui sceüssent
Eslire a droit que ilz deüssent
Leur conseil dire et descouvrir
Ne cui il le doyent couvrir,
Car trop a au gent faulseté,
Si trouverez maintenant tel
Qui se fera amis loyaulx,
Qui sera faulx et desloyaulx,
Trichieres et de mal affaire,
Si resemblent le sagitaire.
Sagitaires est vaire beste,
Que du nombril jusqu'a la teste
A forme d'homme, et contreval
A droicte forme de cheval.
Le sagitaire signifie
Les gens desloyaulx plains d'envie,
Qui par parolle sont amy
Et de faict mortel ennemy;
Et font le simple et le loyal,
Et sont tresfaulx et desloyal.
En telz ne se doit nulz fïer

De ris, de fait et de parolle.
Telz gens sont plains de faille et bole,
Car il sont de grant apparance,
Si n'a en eulx point de substance.
Comparer puis a la balaine
Gent de tel desloiaulté plaine.
Quant mariniers par la mer vont,
Et li vent contraire leur sont,
Qui leurs navires vont tempestant,
Et ilz voient dessus la mer estant
La balaine, qui grant espace
De la mer pourprent et grant place,
Cuident que isle de mer soit,
Si viennent la a grant exploit,
Si s'ancrent dessus la balaine.
Mieulx leur vaulsist estrë en peine
En la mer, d'endurer tourmente
En la mercy du vent qui vente,
Qu'ilz fussent venus a cel port,
Car tant mourront de pesme mort.
Les perilz des vens ont passez,
Mais ilz sont la greigneurs assez.
Les mariniers, qui asseür
Cuident estre, a leur mal eür
Font leur aise sur la balaine
Tout ainsi com a terre plaine;
Feu alument pour eus chaufer.
Quant ele se sent eschaufer
Dou feu que li marinier font,
En mer se plunge ou plus parfont.
Estes les vous tous perilliés,
Que ja d'iaus n'eschapera piés.
Tout ausi seut il mescheoir
Aus amans qui font a savoir
Leurs pensees aus traÿtours.
Par mer puet on entendre amours,
Car quiconques en mer se painne,
Il n'i a fors travail et painne,
Jusqu'il est venus a droit port.
Ainsi n'a joie ne deport
Cil qui s'abandonne a amer,
Ne plus que cil qui est en mer,
Jusqu'il est a droit port venus,
Ou est pour ami retenus.
La nef a l'amant, ce me samble,
Puet on coparagier ensamble,
Et li marinier senefient
Les .V. sens d'omme qui les guient.
Quels est li vens qui les demainne?
Li mesdis de la gent vilainne,
Qui les amans guerroie fort
Et les met en grant desconfort.
Quant cis vens et cele tormente
Aucun ou aucune tourmente
Ne nel laisse adroit ariver,
Pour les tourmentes eschiever
Veut ariver a terre plainne,
Si trueve souvent la balainne,
C'est aucun traÿtre revois.
Pour ce qu'il est simples et cois,
Cuide qu'il soit fers et estables,
Mais il est faus et decevables;
A lui s'en vient, si li descuevre
Tout son pensé et toute s'uevre,
Et cuide que il l'en secore.
Mais miex li venist il encore
Atendre que le vent cheïst
K'a celui son conseil deïst,
Car ja n'avra par lui confort
Fors duel et ire et desconfort.
Quant li traÿtres set de voir
Que cil aimme sans decevoir,
Si l'encuse par traïson
Et le met a confusyon;
Quar l'amour dont l'en est en doute
Est par lui descouverte toute.
Estes vous l'amant mal bailli
Par le faus traïtour failli.
Pour ce se doivent li amant
Bien garder a cui et comment
Il doivent dire leur conseil,
Car ne sont mie tuit feel
Cil qui de nuit sont apparant.
S'en trai Aristote a garant,
Qui dit que maint sont autre en cors
Qu'i n'aparissent par dehors,
Et Chatons, qui dist et otroie
Que pire est souvent l'aigue coie
Que cele qui queurt de randon.
Si voit on bien tout a bandon
Que n'est pas or quanqu'il reluit,
Et tel ne puet aidier qui nuit.
Pour ce vous lo je et conseil
Que ne dïés vostre conseil
A nul s'esprouvé ne l'avés:
A nul simple ne les creés,
Car mains ont desous les vis pales
Pensees deshonnestes et males.
L'autre part, sil n'a volenté
De faire nule fausseté,
Que de riens ne vous celera,
Ne pas ne vous encusera
Par traÿson et par envie,
Mais il ne li samblera mie
Que celer vous doie a nului,
Quant vous ne vous celés vers lui.
Si oÿ, lonc tans a, retraire
A .I. mien ami debonnaire
K'en maint besoing l'ai esprouvé
Et en tous poins loial trouvé:
« Comment, dist il, porra ce estre,
Je li respondi par grant ire:
« En chose que je t'oie dire
- Comment te pourra porter foy
- A ce te respons je sans doubte:
- Par Dieu, dist il,  je m'y ottroy,
Il me dist vray le debonnaire,
Mais vous ne trouverés guaire
Qui tel loyaulté face faire,
Ne vostre conseil vueille taire,
Mais tout aussi legierement
Com luy direz, entierement
Le fera il a aultre ouyr,
Si en pourrois bien mal ouyr.
Pour ce doit bien chascun eslire
A qui il doit son conseil dire
Et prendre exemple a l'olifant,
Qui vers le dragon se deffend.
Quant la fumelle a l'olifant
Est au terme d'avoir enfant,
Au fleuve d'Eufrate se boute
Pour le dragon qu'elle redoubte,
Que il ne viengne a ses faons.
Car s'a eulx povoit le dragons
Advenir, si les lescheroit,
Et tous les envenimeroit,
Et occiroit par sa poincture;
Mais est de si ardant nature
Que il ne peut eaue endurer.
Et pour eulx mieulx asseürer
Guette li masles au rivage.
Je tiendroye celle pour saige
Qui si bien garder se sçaroit;
Ja du dragon garde n'avroit
Qu'i luy feïst honte et ennuy.
Qui si se garderoit de luy
Bien se garde, que son amant
Retient si tresprudentement
Qu'el nel faict a nully sçavoir
Dont il puisse dommage avoir,
Dont honte luy doive venir.
Celle qui le faict retenir
De son amy comme sage
Faict son enfantement en l'eaue,
Car nous entendons pourveance
Par l'eaue, en ce qu'elle a semblance
Du mirouer, dont il advient
Que coulomb voulentiers se tient
Sour l'eaue pour soy pourveoir,
Si qu'il puisse a l'ombre veoir
L'ostour de loing, si que il viengne
A sauveté ains qu'il le preigne.
Donc dis je qu'eaue signifie
Pourveance. Pour ce l'amye
Qui vouldroit a bon port venir
De s'amour devroit retenir
Son amy en tel pourveance
Qu'il ne cheüt en desperance,
Pour quoy faire il luy esteüst
Chose dont l'en s'apperceüst
Pourquoy il soit en tel mesaise.
Car il est une gent mauvaise
Plaine de mal'apercepture;
Il n'a soubz ciel malle adventure
Dont tel gent ne soit apensee;
Ains que la chose soit passee
S'en sont ilz ja apperceüz.
Mainz fins amans ont deceüz
La pute gent de malle part
Par leur felon, pugnays regart.
Telz gens semblent le basilicque;
Dieu leur doint le mal ydropicque!
Basilicques a tel nature
Que seul par sa regardeüre
Occist, sans garison avoir,
Ceulx que il peult premiers veoir,
Que le venin qu'il gette seur
L'avenime jusques au cueur.
Ainsi dis je que telz gens font
Qui voyent jusqu'au cueur parfond
Les pensees qui sont couvertes,
Si les ont tost faictes appertes
En lieu dont les amans, a tort,
Sont livrez a dueil et a mort.
Pour ce seroit que franche et saige
La femme qui avroit couraige
D'aymer son amy par amours,
Se luy vouloit faire secours,
Ains qu'il cheüt en desespoir.
Ne pour quant, bien tost mescheoir
Luy pourroit d'estre trop piteuse,
Qu'il est une gent envieuse,
Plaine de barat et de guille,
Plus variable que n'est vire,
Qui faignent que meurent d'amours,
Si ne sentent mal ne doulours,
Et decepvent les damoyselles
Et les dames par leurs favelles;
Les traïstres felons guignart
Ilz sont pire que le regnart.
Regnard est si plain de tromperie
Qu'il n'est oyseau qu'a luy n'atire;
Dont tout oyseau le het en fin
Par sa guille, par son engin,
Et fuit sa compaignie aussi
Pour la grant faulceté de luy.
Quant il a fain, il se touille
En rouge terre et se souille,
Puis se couche gueulle bayee,
Langue traincte, pense enversee,
Ainsi comme se il fust mort.
Les oyseaulx, qui le cuydent mort
Quant ainsi atourné le voyent,
Que vif attendre ne l'osoyent,
De luy cuydent estre asseür,
Si viennent, par leur mal eür,
Environ luy de toutes pars,
Si le picquent, et le regnars
Les prent aux dens devers le chef
Si les tue et met a meschief.
Les desloyaulx ainsi se faignent,
Et aux dames d'amours se plaignent,
Et dient qu'amour les confont,
Et que ilz ament, mais non font.
Les dames qui plaindre les oyent
Pitié en ont et si les croyent,
Et leur octroyent leur soulas.

Ilz les deçoyvent et trahissent,
Et leur bonté mal leur merissent.
Ainsi pourrez vous de moy dire
Que je suis tout ainsi ou pire,
Mais a ce vous rens je raison:
L'en suit l'ost par mainte raison,
Car les ungs le suivent d'usage,
Si s'esjouissent du dommaige
De l'ost et de ceulx qui le guident;
Et les autres quant ilz se baignent
En regarder ceulx qui bataillent,
Et ne sçavent lieu ou ilz aillent
Plus bel esbatre ne desduire,
Qui ne veullent aider ne nuire,
Mais oyseux sont qui n'ont que faire.
Les autres laissent leur affaire
Pour les seigneurs suivre et servir
Pour la grace d'eulx desservir.
Le vaultour suit l'ost par usage.
Vaultour est ung oyseau sauvaige
Plus grant assez que une grue,
De charongne vit qu'il mengue,
Si suit les ostz pour devorer
Les mors que il pourra trouver.
Aussi suivent femmes, pour voir,
Les ungz pour elles decepvoir,
Ainsi com vaultours par usage,
Si ont grant joye en leur couraige,
Quant mille en peuent decepvoir;
Et s'ilz peuent du sien avoir,
Ilz le rapinent a deux mains,
Et les mettent du plus au mains.
D'autres gens sont et sont plusiours
Qui les dames prient d'amours
Sans elles aimer ne haïr,
S'ilz n'ont talent d'elles haïr,
Mais nul'acointier n'en savroient
Se d'amours ne les requeroient,
Si semblent ceus qui vont vooir
Les ols pour eus esbaneoir.
Li autre en bone entension
Les prient sans deception
Et aimment du cuer sans faintise,
Et otroient en leur service
Cuer et volenté sans retraire.
Cil samblent ceus qui leur afaire
Laissent pour leur signeur servir
Pour la grace d'eus deservir.
Je di que je ne vous sieu mie
Par usage, ma douce amie,
Comme votoirs pour decevoir.
Si pert bien que je die voir,
Car puis que je vous fis hommage,
G'i ai receü maint damage,
Et petit de pourfit eü.
Si puet bien estre aperceü
Que se pour el ne vous sievisse
Fors tant com pour mon preu feïsse,
Piessa guerpie vous eüsse,
Ne pas en vo danger ne fusse,
Ne pour defaut d'esbatement,
Car sachés bien vraiement
J'en eüsse maintes trouvees,
Se les vosisse avoir prïees,
Qui feïssent a bele chiere
Et ma requeste et ma prïere,
Franches dames, gentiex puceles,
Courtoises et plaisans et beles,
Tels qui devroient, par ma foy,
Souffire a miex vaillant de moy.
Je nel di pas pour vantement
Mais pour le voir, se Diex m'ament;
Mais j'ai si mon cuer en vous mis
Fermement com loiaus amis,
Ne pour riens ne l'en retrairoie,
N'autre de vous ne prieroie;
Si ai refusé tous soulas
Pour vous qui m'avés en vo las,
Dont onques n'oy deduit ne joie
Dont gaires esjoÿr me doie,
Mais dolour et painne et martyre
Plus que je ne porroie dire.
Si samble l'asne qui menjue
Les chardons et laist l'erbe drue,
Car j'ai laissié deduit et aise
Pour vous, dont je n'ai que mesaise.
Mais a endurer me plaist bien,
Que je vous aim seur toute rien.
Ja ne vous faudrai que je vive,
Ne pas ne vous sieu pour oidive,
Pour ce que je n'ai riens que faire;
Ains ai laissié tout autre afaire
Pour vous servir en esperance
De deservir vostre acointance,
S'i ai grant perte et grant damage.
Mais amour, cui j'ai fait hommage,
M'a si du tout en sa justice
Et si me destraint et justice
Qu'il m'estuet faire son voloir,
Que qu'il me conviegne doloir,
Car n'ai pooir ne hardement
De passer son commandement,
Ne que les bestes font la roe
Que li lyons fait a sa coe.
Li lyons est de tel hautesce,
De tel valour, de tel noblesce
Que toutes bestes l'en sousploient
Et doutent tant qu'il n'oseroient
Trespasser son commandement,
Se n'est beste de hardement
K'a lui coparager se doie.
Quant li lyons vieut prendre proie
Pour menger, si fait une roe
En terrë au train de sa quoe,
De quoi les bestes sont encloses;
Et les bestes ne sont tant oses
Qui osent du cerne saillir.
Lors ne puet li lyons faillir
D'eslire proie a sa devise.
Amours autressi me justice,
Que n'ai force ne hardement
De passer son commandement.
Si m'a convenu sans aloingne
A laissier toute ma besoingne
Pour faire le vostre service.
Mais je tendroie bien a nisce
La painne et la perte a gaaingne,
Se vostre amour que je tant aimme
Pooie en guerredon avoir;
Je n'en prendroie nul avoir.
En la querre est tout mon apens,
Tant la desir k'adés i pens
Nuit et jour, mais quant je sommeille,
Et quant je dorm, et mes cuers veille,
Qui vous voit en avision.
En ce samble je le lyon.
Li lyons a iex ouvers dort;
Autel di je que ja si fort
Ne dormiray, ne nuit ne jour,
Que je ne pens a vostre amour.
Tous jours ai le cuer esvillié
Pour penser a vostre amistié.
Ne puis pour longue demouree
De vous retraire ma pensee,
Ne pour dolour que je en sente.
Ne pourquant forment me tourmente
Vostre amour, de jour et de nuit;
Vostre amour m'art et point et cuit.
Mais quant amours plus me justice
Plus loiaument fas son service.
D'amours ne puis mon cuer esbatre;
Je samble l'ours, qui pour bien batre
Engresse ne point n'en empire.
Autretel puis je de moy dire,
Car quant amours plus me demainne
Et que je trais pour li plus painne,
Plus est en moi ferme et estable
Amour, ne point ne m'est grevable,
Car en pacïence la sueffre,
Si m'en grive mains asés l'uevre.
Dont pert il bien que je vous serf
De fin cuer comme loial serf,
Quant pour vostre service faire
Ai je laissié tout autre afaire
Pour avoir vostre bienvueeillance;
Si sueffre en bone pascïence
Le mal ausi comme le bien,
Pour ce que j'aim seur toute rien.
Seur toute rien, je ne mens mie,
Car nus amis ne puet s'amie
Amer plus loiaument de cuer
Que je fas vous, car a nul fuer
Ne puis pour longue demouree
De vous retraire ma pensee,
Ne pour ester en terre estrange
Mes cuers nule fois ne se change.
Tous jours vous aimme loiaument
Sans fausser. Mais li faus amant,
Qui les dames vont decevant,
N'aimment fors quant il sont devant,
Car il n'aimment fors de paroles,
Si contrefont les toroboles.
Deus pierres sont de tel nature,
Si com tesmoingne l'escripture,
Que quant ces pierres sont ensamble
Il getent si grant feu qu'il samble
Qu'il doient embraser andeus,
Et tele est la maniere d'eus:
Que l'une de l'autre proloingne,
Si estaint li feus sans aloingne.
Ces pierres ont a non turoboles.
Ainsi est des faus plains de boles,
Qui les dames vont traïssant
Et par paroles blandissant,
Car quant il sont avoesques eles
Il les vont priant de faveles,
Et leur mostrent pour decevoir
Tel samblant qu'il samble de voir
Qu'il soient tout espris d'amour;
Mais il faussent li boiseour,
Car leur amour est fausse et tainte,
Si est tost faillie et estainte,
Quant il sont d'eles esloingnié.
Mais fine amour sans mauvaistié
Ne puet refroidier ne estaindre,
Car cil qui bien aimme sans faindre
Loiaument de fin cuer entier
Ne puet s'amour entroublïer.
Pour moy meïsmes le sai bien,
Car je ne puis pour nule rien
Amours entroublïer nule eure
Pour loing estre ne pour demeure.
En amours est toute m'entente,
Et plus aigrement me tourmente
Amours quant je ne vous voi mie
Que quant je vous vois, douce amie.
« Comment? Ce ne puet estre voir;
- Voirs est, et je bien m'i acors.
- Est ce dont flambe? Or dou mentir.
- Nennil.  - Quoi donc?  - Feu sans lumiere
- Ques est li feus, se Diex t'aïst,
- Desesperance de merci
- Quel dont?  - De deduit et de joie.
- Quels est l'entouche qui t'espraint?
- Desperanee de voire aïe.
En la fin de mon Bestiaire
Vous pri, fin cuers dous, debonnaire,
Pour franchise et pour amistié,
Que vous aiez de moy pytié.
Tant ai pour vostre amour souffert
Et mon cors a martyre offert
Que bien devroit faillir ma painne,
Que j'ai tenut tante semainne.
Alegiés moy par courtoisie
Mes maus, si devenés m'amie!
Pour ce k'aucuns a despleü,
Quant il ont oÿ ou leü
Ou livre qui leur embelist,
Se il ne sevent qui leur list,
Ne doi je pas mon non couvrir,
Ne a tous nel vueil descouvrir,
Car damage i porroie avoir,
Se le faisoie a tous savoir.
Nel dois celer ne a tous dire.
Si soutieument le weil descrire
Qu'il ne sera aus uns couvers,
Ne aus autres tous descouvers.
Or oie qui le vieut savoir:
Par dous regart porra avoir
Tout acompli, si com moi samble,
Le non et le seurnon ensamble
Et en latin et en rommant,
Se il set soustilier comment.
Or entende si l'aprendra:
.II. des lestres dedens prendra,
Sans reprendre l'a doit hor mestre,
Puis partira la tierce lestre,
S'en remestra hors la moistié.
Et de l'autre que ferai jé?
Que j'en ferai? Je sai bien coy:
Ele fera une par soy,
Quant ele vendra en son point.
Encor n'est pas li nons apoint,
Car il remainnent lestres dis,
Et mes nons puet estre acomplis
Par .VII. lestres en tous endrois:
Des .X. lestres .VI. en prendrois,
Dont une sera .II. fois mise
Pour faire .VII. ; qui droit'assise
De ces lestres faire savra
Mon droit non en latin avra,
Mais l'unë enverser convient.
De la demie me souvient:
Qui o les .VI. la vodra mestre

En rommant avroit par ces .VII.
Mon non acompli et parfet.
Des .III. lestres de remennant
Et des .III. dou non en rommant
Sera en rommant acomplis
Mes seurnons; qui de toutes dis
.II. seules oster en savra
En latin acompli l'avra.
.III. des lestres de mon droit non
Et .II. de celes du seurnon
Ajoustees o la demie
Font en latin le non m'amie.
Explicit Le Bestiaire D'amour
Rimét ...