Ici cumence li compu .
Philippe de Thaün Ad fait une raisun Pur pruveires guarnir De la lei maintenir .
A sun uncle l'enveiet , Quë amender la deiet Si rien i ad mesdit Ne en fait ne en escrit A Unfrei de Thaün , Le chapelein Yhun E seneschal lu rei .
Icho vus di par mei : Salus ad Patrem Or oëz son sermun Cum le met a raisun , E cil Deus chi tut fist E chi tuz jurz veir dist , Quë ele ne fait ren U tuz jurz në ait ben , Ne li seit purluinnee La joie aparaillee .
Maistre , un livre voil faire , E mult me est a cuntraire Que tant me sui targét Que ne l'ai acumencét , Char mult est necessarie Cel'ovre que voil faire , E mult plusurs clers sunt Chi grant busuin en unt .
E saint Augustins dit , La u il fait sun escrit U numed le librarie Chi mult est necessarie As pruveires garnir A la lei maintenir .
Iço fud li salters E li antefiners , Baptisterie , grahels , Li hymners e li messels , Tropers e lecuners E canes purparlers A cels qui mal funt ? Envers Deu se forfunt ? E cumpot pur cunter E pur ben esgarder Les termes e les clés E les festes anvels .
Par çoe devuns garder Nostre lei celebrer , Des Paschaes , dé Noëls , Des granz festes anvels ; U par cez la tendrunt U vïaz i faldrunt .
D'içoe me plaist garnir Cés chi unt a tenir Nostre cristïentét Sulunc la Trinitét .
Ço dist sainz Augustins Qui fud mult bons devins : Avisunches pot estre Quë il unches seit prestre Se il ne set chest librarie Dum faiz cest exemplarie .
Que ferat pastorel Qui nen ad nul drapel ? Cum garderat berbiz Qui nenn ad nul pastiz ? E , Deus ! cum cumbatrat Qui ses armes nen ad ? N'avum fei ne crëance Qui doüst estre lance Cuntre cels enemis Qui sur nus sunt espris .
Il prennent la cité , Le mur unt effundré , Hardi unt grant bäee , Vunt i od grant hüee ; Ço est par le Seignur Qui set en la tur , Chi ne se pot defendre Ne od els bataille prendre .
Cument löer Qui ben curt par mer Nef qui seit desquassee E desus enfundree ? Dirre çoe pot li prestre : Senz compot - pot ben estre - Ben set us de muster E ses festes nuncier .
E jo li respondrai Par raisun e dirrai : Hom set par us chanter E esturnel parler .
Ne larrai ne vus die , Në est pas juglerie , Nen est griu ne latins , Ne nen est angevins , Ainz est raisun mustree De la nostre cuntree : Ben poënt retenir Çoe dum ges voil garnir Së il volent entendre E bone garde prendre .
Mais quit que alquant dirrunt Qui puint de sens n'avrunt Que en vain me traveillai Quant cest livre ordenai ; Jurrunt - pot cel estre - Les Vertüus celestre Quë unc ne soi rimer Ne raisun ordener .
Mais ne chalt que fols die , Je ne me repent mie ; Asez sunt malparlers Pur petiz lüers E humes pur blasmer , Naient pur amender .
Unc pur fols nel truvai Ne me m'i traveillai , Ne unc ne fud asne nét Qui bien loast citét .
Redargutio per proverbia Saceiz , çoe est vilainie , E sil tenc en folie Quë hom deiet juger Së il ne set plaider , U nule ren blasmer Se il nel set amender .
Çoe dit en repruver Li vilain al buver : La pirre reuëlette Criet de la charette ; Mult est la pume dure Qui unques ne maüre ; La verge est a preiser Qui se lest pleier .
Se li envïus Est tant de putes murs Que il nel voillet oïr , Alt sei de luinz gesir Si i pot esculter Cum li asnes a harper ! E qui vuldrat oïr , Mete lë el suffrir .
E cil gart qui l'orrat E qui ben l'entendrat Que , se il digne le veit Que il a escrivre s , Quë aprof le patrun Recoillet sun sermun .
S'il issi nel volt faire , Que li seit a contrarie , Prei lui pur Deu amur N'i metet sun labur , Car suvent par les mains , Par malveis escriveins , Sunt livres corrumpud E enneisse perdud .
Maistre , or vos esdrecez ! A cest busuign m'aidez ! Suvenge vus que dit Li vilain par respit : Al busuin est truvéd L'ami e espruvéd .
Unches ne fud ami Qui al busuign failli Dum il poüst aider Ne de ren conseller .
Pur cel di : Ne targez , Mais ma raisun oiez ! Prei vus de l'esculter E puis de l'amender , Kar ore voil cumencer Içoe dum voil traiter , E capitles poser Ses vulez amender ? Vulez le , ben le sai ; Or les i poserai : Des ures e del jor , Des nuiz , de lur lungur ; Des semaines , des nuns Des jurz , des mois raisuns ; Des calendes , des ides , Des nones e des signes ; De l'an e chil trovat E u le cumenchat ; Del bisexte garder E en fevrer poser ; Del bisexte a la lune , Del salt e de l'embolisme ; De la lune que hom veit Ainz que nuvele seit ; Des regulers del jor , De concurrent valur ; Del lunal reguler , Des epactes truver ; Des termes e des clés , Indictïuns garder ; Des equinoctïuns E des jejuneisuns ; De la table raisun Philippe de Thaün ; De la table raisun E de resurrectiun ; De la table raisun Dïonisie veium ; De la table Gerlant Al prude clerc vaillant .
Ore finet li capitles Si cumencet li livres .
En un livre divin Que apelum Genesim , Iloc lisant truvum Que Deus fist par raisun Le soleil e la lune E esteile chescune .
Pur cel me plaist a dire ; D'iço est ma materie Que demusterai E a clers e a lai Chi grant busuin en unt , E pur mei preierunt , Car unc ne fud loee Escïence celee ; Pur ço me plaist a dire .
Ore i seit li veir Sire ! Quant Deus fist crëatures De diverses mesures , Tutes ad num posét Sulunc lur qualitét .
Mais un ital truvat Quë il tens apelat , Dum prud ne sei parler Ne la fin recunter .
Në hom ne fud mortel Chi unc desist el , E nis sainz Augustins , Ki fud mult bons devins , Dit en un sun sermun La u mustret raisun , Que ren ne set cuncter Pur nul hume asenser .
Nepurquant par demures Que nus apelum hures En est divisïun Par itele raisun , Char prime apelent le une , Terce , midi e nune , La quinte , remuntee , E la siste , vespree .
Encore entre chascune En i laissent il une , Ço est pur le cunter E pur tost remenbrer .
Mais ki dreit volt numbrer , Duze en i pot truver ; E quant eles sunt passees , Tutes sunt renuvelees , En ordre lur curs Tenent tuz a estrus .
E ço deveiz saveir E ben creire pur veir Que la nuit duze en tent E li jurz que aprof vent , Quant la nuit e le jor Unt üele lungur .
Nuls hom ne se merveilt , Ne pur ço ne s'esveilt , Que la nuit einz numai E lu jor puis posai .
La nuit ert devant jor Quant nostre Crëatur Le jorn devant posat E la nuit tresturnat Par sa surrectïun E par mult grant raisun .
E ço senefiat Que en pecchét nus truvat , E de grant tenebrur Traist les sons a lüur , Ki ja nen ert trublé Ne pur nuit oscuré .
Sulunc les clers devins E sulunc les Latins Nuit est dit a nuisir ; E fait la gent dormir Le seir reposer , Ki ne veient a ovrer ; Pur ço que n'unt lüur Cessent de lur labur , Altrement perireient E par travail murreient .
Naient a la gent N'est asüagement , Mais a trestute ren Fait la nuit encore ben , Char la nuit luist la lune E esteile chascune .
Ço est boen al notuner Ki vet nageant par mer , As cumpotestïens , As astronomïens ; E ço dirrum el livre - Se Deus nus dunet vivre - Cume la lune est vaillant A tute ren vivant .
Mais ore demusterum Que seit nuit par raisun : Nuit est tute plenere La u nen at lumiere , E tuz tens durreit Se soleil nen esteit ; Mais il par sa lüur Chacet le tenebrur , Si cume dïent divin E Deus el Genesim , Quë icele lüur Apelet hom jur ; Lüur apelet jur E la nuit tenebrur .
Sin est divisïun Par itele raisun : Li uns est puplïals E li altre naturals .
Li puplïas cuntent Duze ures , si maintent ; E li naturals jurz Vint e .iiii. en sun curs .
E nis Moÿses dit Par veir en sun escrit : ‘ Alee est la vespree , Tute la matinee .
’ Pur nuit numat le vesperee , Le matin jurnee .
Ço tint il pur un jur Pur veir e senz errur , E par ceste raisun E par sa entencïun Vint e quatre ures sunt Par quei li jur estunt .
Mais ore devum garder , Enquere e espruver Par diverses raisuns Par quei li jurn sunt lungs .
Li Griu e li divin E li clerc del latin , Li cumpotistïens E li estrenomïens Unt enz el cel truvee Une veie esgardee , Par quei li soleilz vait E tuz tens sun curs fait .
Li Griu dïent par num Que ad num Zodiacum ; En latin la apelum Par veir Signiferum ; En franchesce raisun Signiportant ad num .
E les signes que il tent E cum il les maintent , Trestuz les numerum Par mult breve raisun : Arïetem , Taurum , Geminos e Cancrum , Lëonem , Virginem , Libram , Scorpionem , E Sagittarium ; Aprof Capricornum , Pisces , Aquar .
Li soleilz par raisun Cescun an par cez vait E sun plener curs fait ; E de Capricornum , Quant il vait a Cancrum , Li jurn vunt aluignant E les nuiz acurzant .
Enceis vait en esclem , E par ço provet l'em , Quant il vait de lung , Ne sunt naient li jur lung .
Mais quant vait traversant , Dunc se vunt aluignant ; Eissi est par nature Cume vëez sa figure : Les zones sunt posees Dedenz aleuees .
Si cume truvum lisant En Ovide le grant ; En mi sunt par raisun Li equinoctïun , E ço est Zodïacus Chi en esclem vait sus : Cancer est al chef la sus , Capricornus est jus .
La zone ardante vait En terre , ki nus fait Cez estencelemenz Que veëz ci dedenz .
Cel chalur sign En ceste mortel vie .
N'en voil ore plus traiter ; Altre voil cumencer .
Semaine est apelee Qui est de .vii. jurz furmee .
Damnesdeus la truvat Par .vi. jurz quë uvrat , Al sedme reposat : Cel semaine apelat .
E ço est escrit En la lei quë hom lit : Sis jurz devum uvrer , Al sedme reposer Pur amur del Seignur Ki gardat icel jur .
E ore demusteruns Pur quei li jur unt nuns .
Li paien controverent Les nuns que as jurz dunerent Li premier , que apelum Diemeine par num , Al soleil le dunerent , E sun num li poserent Pur ço que enluminout Le mund e nuit chazot .
E iço plout a Dé Que issi fud apelé , Kar li sons jurz esteit E aveir le voleit , Nepurquant tuz les ad E trestuz les furmat , Mais pur ço que ert lumiere De l'humaine manere , Le premer jurn posad A sun oes e ruvat Pur sue amur garder E forement celebrer .
Le secund jur dunerent A la lune e poserent Pur le mund que enluminet Quant li soleilz declinet .
Les altres jurz dunerent As deus quë il amerent .
Quatre deus aürowent : Le un Martem apelowent .
Chevalers fud vallanz , Hardiz e cumbatanz ; En la suë onur Poserent terz jur .
Cel marsdi apelum Sulunc la lur raisun .
Li secund deus out num Marcurïus par num .
Pruz hom fud e vaillant E si fud marchant ; Le quart jur li dunerent Que mecresdi numerent .
Li terz deus senz dutance Seut mult de nigramance - Art est de tel ballie Cum est garmenterie - Que Jovem apelerent ; Le jusdi li dunerent .
E Venus , une femme Ki esteit de lur regne , Vaillant e honuree Del melz de la cuntree , Cel'out le vendresdi ; Saturnus , le samadi .
De enfern ert rei clamé La ert sa poësté ; E pur cest'acaisun Furent truvéd li num Sulunc le entendement De la paiene gent Ki tant fol esteient Que pur deus les teneient .
Mais ço truvum lisant En cel compot Gerlant Que li bers sainz Silvestre , Qui de Rume fud mestre , Feries les apelat E lur nuns tresturnat Pur ço que cristïens Ne creïsent paiens De fole entencïun Ne de male raisun .
Mais uncore par raisuns Sulunc les sens des nuns Iço i pot entendre Qui i voldrat garde prendre Par fei e par veritét Sulunc divinitét , Kar ço trovent divin Lisant en Genesim Que li nostre Crëaturs Furmat trestuz les jurz Eissifaiterement Senz nul decevement .
E ben se demustrat Par treis jurz que il furmat Senz soleil e senz lune , Senz rai d'esteille nule ; Mais Deus en fud li jurz , Ço sachiez , de cels jurz .
E ço quë  jur Furent par sa lüur Signefiet itant - Seiez i entendant - Que Pere e Filz esteit , Sainz Espiriz quis faisait , E tut issi serrat Cist tens quant finerat : Si cume dïent divin , Le diemeine ert fin .
De die Lune Li lunsdi par raisun Sulunc ma entencïun Signefiet lumere U li secund pecchere Out sun sege posé Par le cumant de Dé .
Mais puis par glutunerie , Par raim de lecherie , Icel sege forfist , En grant peine nus mist Par ço quë il mangat Ço que Eve li dunat Sur le defens de Dé , Ultre sa volenté De die Martis Aprés vint par raisun Sulunc ma entencïun Li marsdi , quant Mercurie , Cum se deveit deduire , Arer e laburer E en terre semer , Martyrie li esteit , Kar faire nel saveit Cum sereit al buver Clerc estre u chevaler .
De die Mercurii Puis vint li mercresdi U il uvrat issi Quë il sout laburer E vendre e achater ; E ço est jurn marcels , E enpur ço icels Ki primes le truverent Cest num li poserent .
De die gaudii E puis que il sout tant faire Que il sout le son atraire , Dunc fut joius cil di , E ço fud le jusdi ; E cest sens en pernum Sulunc le sens del num .
De die veritatis E que il nen orguillast , Que en mal ne li turnast Par sun asemblement , Si cume funt mainte gent , Cuvint lui veir a dire Par ço que nostre Sire Tant le aveit amendé , Cum jo vus ai cunté .
E iço signefie Vendresdi : sainte vie .
De seminoso die Aprof le vendresdi Fut fait le samadi .
E ço est jurz semuns Sulunc le sens dé nuns , Kar ben semet ki pluret Ses pechez , Deu aüret .
E ço est allegorie ; Ne larrai ne vus die .
Vëeiz i sutilement , Ço est veirs veirement : Adam fud la posét U jo vus ai cunctét , E Adam signifie Iceste mortel vie , Nus ki sumus posé En la lumere Dé .
De icele trebuchum Quant nus le mal fesum ; E ço est li mals jurz A trestuz pecheürs , E ço est li marsdi Que jo entenc issi .
Mais de iloec deit lever E sun cors veneter , Ço est al muster aler E sun pechét plurer , E ço est le mercredi Que jo entenc issi .
Aprof culcher a terre E le veir Deu requere Quë il facet pardun Par ses seintimes nuns De ço quë ad errét Ultre sa volentét , E iço entendum Par vendresdi cest num .
E dunc avrat semét Ki issi ad errét , E ço est le samadi Que l'em entent issi .
E ço tru escrit Que saint Augustins dit : Ço que semuns cuildruns , Que donuns recevruns ; E cest precept serat Quant samadi vendrat U serunt curuné Li fedeil Damnedé .
Dunc serunt en lüur U ja n'avrunt dolur , E ço ert le diemeine , Le jur Jesu demeine .
Aiez en remembrance , Ço est senefiance Des jurz en veritét , Si cume est espruvét .
De mensibus Mais or quid a estrus Que alcun envidïus Le voldrat cuntredire Qui tant n'en savrat dire , Mais qui ço : tel le orrat Ki pur fol le tendrat .
Que seit mois demustruns Par mult breves raisuns .
Mais est dit a mesure , Quatre semeine dure ; E sachiez , duze en sunt Par quei tuit li an vunt : Ço est januarius , Fevrer e marz , Avril , mai , junius , Julius , augustus , September , october , November , december .
Icez nums lur dunerent Paiens quis cuntruverent .
Le premerain numerent Janum e apelerent De l'an cume E le definement .
Mais alquant vunt disant Quë uns reis vint fuiant D'un estrange regnét A Rume la citéd , E iloc fud asis De tuz ses enemis ; Mais il les chaçat Par engin que il truvat : Estupes e peiz prist E alumer les fist .
Tut s'en envolupat E les muralz muntat De Rume la citét , E od sei ad portét Dous espees trençantes E mult reflambantes .
Les Rumains apelat E si lur cumandat Que lur armes presissent , Cels defors oceïssent .
Plusurs parz s'en turnout , Cels defors maneçout .
Cil defors , quant le virent , Isnelepas fuïrent ; Distrent que deus esteit , Ocirre les voleit .
E quant li Rumains virent Que cil defors fuïrent Pur le rei quis criout E quis espoëntout , Mult forement s'en gabberent E le rei urerent Chi en fuie les mist , Quë un sul n'en ocist .
Pur ço cest num dunerent A jenver e poserent , Quë il vait regardant E arere e avant Cum li reis feseit Qui sur le mur esteit .
Februarius E Pluto , qui ert reis De enfern , out icel mois Que apelerent fevrer .
Pur ço quë encumbrer L'anme ne feïst Quant a enfern venist , Cel meis li encultivouent Paiens e onurouent .
Mais cristïene gent Le firent altrement , Kar icel sacrifise E tut icel servise Firent en icel jur Que apelum Candelur En le onur Damnedeu Qui est Trinitét .
Marcius E li bers Romulus , Qui de Rume fud dux , Le num sum pere mist Al terz mois , si dist Que mars fud apelét , Kar si esteit numét Que il ne fust ublïé Mais tuz jurz remembré .
Mais dïent li plusur Quë as masles amur Vent en cele saisun , E pur ço marz ad num .
Aprilis Averil , ço est aüvrir , Kar dunc veit l'e issir De cez arbres les flurs E bestes en amurs , E pur cest'achaisun Issi le apeled l'um .
Maius E mais est apeléd E cest num emposét A Mai quë ert merre Del deu qui ert mercherre , Dum la desus parlai Quant jo des jurz traitai .
Cel mois l'encultivouent E sa merre enurouent Marchëant chi esteient En la terre e voleient En cel an gäainner De feire lur mester , Char itant fol esteient Que pur deu les teneient .
Junius E un philosophus Qui out num Cingïus Dit que juign fut dunét Junoni e numét ; E par figures dit , Ço tru en escrit , Sincopam l'apelum En latin raisun .
Mais si cume l'ai truvé , Bede De Tempore Dit iço que Romelus , Quant de Rume fud dux , Fist un deseivrement De la rumaine gent .
En dous les sevrat : As maiurs cumandat La citét a garder E ben a cultiver , Char il er fedeil De duner bon cunseil , Li meindre a faire guerres , A cunquerre les terres .
E pur cest'achaisun E pur ceste raisun Mai est dit as maiurs , Junïus as menurs .
Julius Mais Julïus , Chi puis fud iloc dux , Al sedme mois posat Sun num , juil l'apelat Pur ço quë il fud nét En juil quë ai numét Augustus E Augustus Cesar Chi puis out a garder La gent de Rumanie E la terre en baillie , Aüst icel mois Posat sun num li reis Pur ço quë il venqui Cel mois sun enemi , Chi mult l'out guerrïé E lunges travaillié .
Mais ço dit Servïus Que li bers Romulus , Quant nums lur enposat , Tut issi les numat : Julïum , quintilem , Augustum .
Sextilem .
E uitovre e septembre E novembre e decembre Pluius sunt apelé , Char dunc sunt tempesté .
E que pluie apelum En franchesche raisun , Ço est latins imber Dum est dit september .
Saciez des altres mois Si sunt numét tuz treis , E pur cez achaisuns Furent truvét cez nuns .
N'en voil ore plus traiter ; Altre voil cumencer Li Griu dïent calo E li Latins voco , Ço est apelum En franchesche raisun ; E Romulus qui ert reis Ruvat que chascun mois Fust kalende apelét Par trestut sun regnét , E sulunc nos raisuns Ço est apeleisuns .
E ben saciez que est veirs , Kar enz en chascun mois Uns evesques gardout Cum la lunë alout , E quant nuvele esteit , As Rumains le diseit , E dunc sacrefiouent ; Aprof ço apelouent Trestuz icels del regnét A Rume la citét .
E cels asemblemenz Chi esteient des genz , Nunes les apelouent Pur ço que se asemblouent .
E quant cil desevrouent , Cels jurz ides clamouent .
E ore mustruns brevement Tut lur ordenement .
Saciez quë en jenver , Pur ço que ert premier , Ses chalendes poserent ; Dis e nof l'en dunerent .
Altretant enposerent Fevrer e dunerent ; A semptembre ensement lcel ordenement Avril e juin ensemble , Aüst e novembre Dis e set enposerent ; A chascun tant dunerent : E uitovre e decembre Altretant ensemble .
E des nones mustrum Par mult breve raisun .
Jenvers , qui fut premers , Quatre enn out , e fevrers , Averil , juin e septembre E aüst e novembre ; Altretant enposerent En decembre e dunerent .
October ensement Out cel ordenement .
E enz en chascun mois Uit ides mist li reis Ki primes les truvat - Ne plus ne mains n'i ad - Sulunc sa volentét , Neint de altre auctoritét .
Mais ore est questïun Pur quel cose truvum Enz el mois de jenver Kalendes de fevrer , Des altres ensement Entrechanjablement .
Li Rumain quis truverent Les kalendes poserent , Si cum jo ai cuntét , Descrit e demustrét .
Mais puis les tresturnerent Pur les laruns qui erent El regne e destrusouent Cels qui a Rume alouent - Lur marchiét demenouent , Lur coses vendouent - Pur ço que il ne soüssent Quant aler i deüsent Al veiage garder Pur la gent destrusser .
E ço en est l'achaisun Pur quei issi truvum En nostre kalender , Iço vus voil mustrer .
N'e voil ore plus parler , Char ore vus voil nuncer Des signes dum parlai Quant des jurz traitai Que Egyptïen truverent Qui mult sage gent erent , E distrent par figures E par divines cures .
E si vus demandez Pur quei furent truvez , Macrobe querez ; Iloec le truverez El Sunge Scipïun U demustret raisun .
Pur ço nel voil cuncter , Ainz me plaist demustrer Pur quei furent numez E as mais enposez .
Mais ço devez saveir E ben creire pur veir : Signe n'est cose nule , Ainz est dit par figure , Ne mais que sulement Sutil entendement Que Egyptïen truverent Quant le cel deviserent .
La premeraine partie - Ne larrai nel vus die - Arïetem numerent , Cest num li emposerent ; Iço est multuns En franchesche raisuns .
Ore vëez sutilement Par quel entendement : Char si cume cele beste Ad lungs corns en la teste , Granz e recercelez , Que multun apelez , E al chef ad valur E tute sa vigur , Li soleilz ensement , Senz nul redutement , Quant il vait icele part , Ses rais getet e espart ; Plusurs parz les estent Trestuz a sun talent .
E pur ço est numee Issi cele cuntree , U pur cest'achaisun Quë en cele saisun Li soleilz en veritét Vait le destre costét Del grant ÿonïum Que nus mer apelum , Eissi cume li multuns En iceles saisuns Se gist en veritét Sur le destre costét .
E cest signe poserent Icil quil cuntruverent , En marz , qui esteit digne Que il oüst icel signe , Char es duze kalendes D'avril , que ben l'entendes , Li nostre Crëaturs Furmat les premers jurs U li soleilz tuz jurz Cumencerat sun curs ; E ço Helpri dit Pur veir en sun escrit , E Bedë e Gerlanz E Nebroz li vaillanz .
Le altre signe poserent Que Taurum apelerent En avril veirement Par cest entendement : Char quant li soleilz vait , En cele part se trait , Dunc maürent les blez Que boes unt laburez En ces terres ardantes E des ewes saillantes .
Pur ço dit Helpri Que Egyptïen eissi Cest num l enposerent E Taurum le apelerent .
Le terz signe poserent En mai , que il apelerent Geminos par raisuns , Que frerres apeluns ; Sulunc l'entendement De la paiene gent , L'un numum Castorem E le altre Pollucem .
E amdui furent frere De mere , num de pere .
Castor fud filz Jovis E Pollux filz Martis , E Castor fud itels Que il ne fud pas mortels .
E cil tant espleitat Que sun frere dunat , Chi ainz mortel esteit , Qu'il murir nen poe .
En cel furent portez , En esteiles müez , E ourent tel amur E itele dulçur Que quant li uns raiout , L'altre se rescunsout .
E ço tru lisant En Ovide le grant ; Ço fud entendement De la paiene gent .
Ore vëez del quart signe Pur quel cose il fud digne Quë en juin fud posét E Cancrum apelét Que nus crabbe apelum En franchesche raisun .
Beste est de tel nature E de tele figure Que ele ne pot drait aler Par terre ne par mer .
Saceiz , tut issi fait Li soleilz quant il vait En icele cuntree Que si est apelee : Ne pot plus halt munter , Ainz l'estoet returner ; E pur cest'achaisun Issi cest signe ad nun , Si cume tru lisant Enz el cumpot Gerlant .
E saceiz pur veritét , Li quint signe est posét En juinnét par raisun , Que apelerent leün .
Leüns ad tel nature Que nen ad beste nule : Fort ad le piz devant , Hardiz e cumbatant ; Feble ad le trait derere , Qüe de grant manere .
Saceiz , pur cel voil dirre Char a itel materie Li soleilz , quan la vait E cele part se trait , Enz el cumencement Tute sa vertud prent : Tut est esbuillissant , Forment chalt e ardant .
Quant est en mi venud , N'ad gueres de vertud Plus que li leüns ad Qui les greilles flans ad .
Sulunc le vëement A cest'humaine gent , La cüe signefie , Que il ad de grant baillie , Le soleil pereçus Par le tens que est pluius .
Mais n'est pas pereçus , Ainz est veü a nus ; E ce tru en escrit Que danz Nebroz le dit .
E en aüst asistrent , Le sist signe mistrent Que en latin apelum Virginem par raisun , E en franceis sermun Pulcele le apelum .
Pulcele signefie ? Ne larra nel vus die ? Cose qui fruit nen ad Tant cum virgine serad .
Saciez tut ensement Senz nul redutement Que terre fruit nen dune Në arbre ne burzune En icele saisun Que aüst apelet l'um ; E pur cest'achaisun Issi cest signe ad num , Si cum tru escrit Quë Helpri le dit .
E le sedme poserent En septembre e ruverent Que Libra fust apelét Par grant sutilitét , Que nus peise apelum En franchesche raisun .
E ço est tel estrument Que part mult üelement Cum li soleil fait Quant cele part se trait : Fait equinoctium , Que en franceis apelum Que la nuit e li jurz Sunt de üeles lungurs .
E pur ço fud dunét Cest num e enposét A icele cuntree Del cel qui si est numee , Si cume tru lisant Enz el cumpot Gerlant .
Le uitme signe poserent , Que Scorpïun numerent , En uitovre , qui ert digne Que il oüst icel signe , Char ço est beste puignante , Hardie e cumbatante .
E saceiz ensement , Quant li soleilz la tent En icele cuntree , Dunc est gresil e gelee ; Enpur ço le numerent , En cel mois le poserent Egyptïen issi , Si cume dit Helpri .
Le neofme que il truverent En novembre poserent , Que nument Sagittarie : Ço est beste que set traire , E de humaine figure Tresque la ceinture , E detrés ad faiture De cheval e figure .
E ço dit Helpri Que Egyptïen eissi Cest num li enposerent E issi le numerent Pur gresil quë avum En icele saisun : Ferent nus cunpugnuns As nés e as mentuns .
E ço que il ad dererre Chevaline manere Signefiet itant Que dunc s'en vait beissant Li soleilz quant la vait E cele part se trait .
dunerent A decembre e poserent , Que nus chevre apelum , E par ceste raisun : Char si cume cele beste Volt munter halt pur pestre , Li soleilz , quant la vent E cele part maintent , E la par est venud De tute sa vertud , Par esse la charere S'en reparet arere ; E pur cest'achaisun Issi cest signe ad num Sulunc l'entendement De la paiene gent .
Le unzime que truverent En genver le poserent ; Aquarïus ad nun Sulunc le lur raisun , Char dunc sunt tempestez , Pluies e mals orez En fevrer poserent Cel que peisun clamerent Par mult grant raisun , Char ja nen ert peisun Chi poüst ben garir , Qu'il ne voillet murir , Së il ewe nen ad Quant il la requerrad .
E pur cez achaisuns Furent truvét les nuns , E del cel les cuntrees Sunt issi apelees Sulunc les divers tens Del soleil e des venz E sulunc les orét , Sulunc les tempestez , Si cume Helpri dit Par veir en sun escrit .
Mais qui ben entendrat E sutilement i verrad Ço que ai cuntét , Sulunc divinitét Le purrat afermer E par veir demustrer ; E c'est allegorie - Ne larrai nel vus die .
Li multuns signefie Le filz sainte Marie , Char si cume cele beste Ad lu corns en la teste , Granz e recercelez , Que multun apelez , En marz fut posét Qui primes fud truvét , Eissifaiterement Senz nul redutement Deus , quant le mund criat , Forment se purpensat ; E iço entendum Par le chef del multun , Char en chef est valur , Dunet force e vigur , Ne ja n'ert ben sanez Chi la ad enfermetez .
E altre entente i ad : Li multuns un verm ad Qui les corns li manjüe Quant del hurter se argüe ; Pur ço nument divin Vervecem en latin , E cil verms signefie - Ne larrai que nel die - Saint Espiriz que il aveit , Par quei il purvëeit Tutes les crëatures De diverses figures .
E li corns signefient , Sulunc ço que alquant dïent Qui sunt recercelez , Lungs , granz , par pleiz furmez , Sign itant Quë arere e avant Nostre Sire esgardat Ainz que le mund furmat ; E arere e avant Cum li corn vunt tortant , E en l'esgardement , Senz nul redutement , Tut vit quanc que il freit E cum l'en avendreit .
De icest Macrobe dit Par veir en sun escrit , E si li posat num Mundum archetipum .
E les furmes que il vit , Senz nul cuntredit , Ide apelat ; Cest num lur enposat .
E ço que li multuns En iceles saisuns Se gist en veritét Sur le destre costét Signifie itant - Seiét i entendant - Deus fud morz ; vint en terre Pur noz anmes cunquerre Sulunc sa humanitét , Nent sulunc deïtét .
E ço est le achaisun Pur quei cest signe ad num Par veir e senz dutance ; Aiez en remembrance ! De Tauro allegorice E li tors signefie En cest mortel vie : Forement labur Aprof ço que il faiseit Pur noz anmes cunquerre , Cum li boes fait en terre .
E saceiz que li pez Qui en dous est furchez , Dous poples signefie : - Ne larrai nel vus die - Paiens , judeue gent Dum prendreit vengement , Char en le une partie Del péd , que que fols die , Un y griu entendum Par mult grant raisun ; En le altrë un o .
Asemblez y e o , Si en avereiz un ÿo : Ce est interjectïo ; Victorie signefie Que Deus li filz Marie Out de judeue gent E de paiene gent .
E pur cest'achaisun Issi cest signe ad num ; Aiez en remembrance : Ço est signefiance .
De Geminis allegorice tertio E li frere en vertét Dum je vus ai cuntét Sulunc l'entendement De la paiene gent , Que Geminos numum En latin raisun , Ceo est allegorie Del filz sainte Marie , Que nostre frere esteit E murir ne poait .
En sa simple nature Prist humaene figure E volt pur nus murir Pur noz anemes guarir De paines enfernals , Des enemis mortals ; E par sa deïtéd Nus ad enluminét Issifaiterement Cum li solail suvent En la lune lüur Dunet e resplendur .
E ceo que vus vëez Quant la lune esguardez - Quë en li n'at lüur Ne nule resplendur , Ne mais quë en l'urét Un sul petitét - Sacez , ceo signefie Icest mortel vie , Cume la gent vunt pechant E de Deu esluignant .
Mais quant il se repentent E vers Deu se dementent De ceo que il n'unt lumere De lur lampes plenere , Deu resprent si chascune Cume li solailz la lune ; E par cest raisun Issi cest singne ad nun .
De Cancro allegorice quarto Cancer signefie - Ne lerai nel vus die - Que ne pot dreit aler Par terre ne par mer .
E quant Deus viint en terre Pur noz anemes cunquere , Mult së alat muzant , Ne osout venir avant ; Si cremeit forement Paens e judeu gent , Qu'il devaient occire E faire le martire .
E ceo lisant trovum Enz en le Passïun , Que nostre Crëaturs Out mult granz poürs Sulum le humanitéd , Nent sulum deïtéd .
E pur cest'achaisun Issi cest signe ad nun .
De Leone E vëez del leün Significatïun : Fort est el piz devant , Ardiz e cumbatant ; Feble ad le trait derere , Cüe de grant manere .
Ceo est dit par figure : Deus est fort par nature , Fort sulum deïtéd , Feble en humanitéd .
La cüe signefie Que il ad de grant baillie , Que Deus prendrat justise De icés ki funt servise A dïable suvent , Sulum m'entendement .
E cest'entencïun Avum nus del leün : De sa cüe en vertéd , Si cum est espruvéd , Fait un cerne par tere Quant volt praie conquere , Si laisset la baee Que ceo seit la entree As bestes que il desire , Dunt volt faire sa prise .
E tel est sa nature Que ja n'iert beste nule Qui puisset trespasser Sun merc në ultre aler .
Par le cern'entendum Paraïs par raisun .
En la breche est l'entree Que nus est aprestee Si nus le ben faisum E le mal guerpissum .
E la cüe est justise Que desur nus est mise .
E ceo que li leüns Tremblet quant le veüns Signified itant - Saiez hi entendant - Que Deus pur nus tremblat , Forment se humilïat Quant od sa deïtéd Volt prendre humanitéd .
Quare catuli leonis sunt tribus diebus et tribus noctibus quasi mortui Or fait l'um questïun Des caëls al leün : Quë iceo signefie Que .iii. jurz sunt senz vie Enz el cummencement De lur foünement , E puis venent a vie Par le leün ki crie ? E ceo est grant signefiance , Aiez en remembrance : Deus fud mort en terre .Iii. jurz pur nus conquere Sulunc sa humanitéd , Nent sulum deïtéd .
Par le cri del leün La vertud Deu pernun Par quai resuscitad E enfern despuillad .
Aiez en remembrance : Cest est signifiance .
De Virgine allegorice  signefie Le filz sainte Marie .
Caste fud mult forment , Ceo trovum veriement ; Unc nen out voluntéd Ne mais de servir Dé Et Libra en vertéd Ben signefied Dé , Que nus peise apelum En franceise raisun .
Ceo est un estrument Ki par mult üelment , E Deus , ki est vassals , Partirat bons e mals Si dreiturelement Cum fait cel estrument .
E ceo que en sa seisun Est equinoctïun - E ceo est que nuit e jur Sunt de üele lungur - Signefied itant - Saiez i entendant - Que aprés le jugement , Senz nul redutement Paraïs ert senz fin E enfern hüelin .
De Scorpione allegorice octo E vëez par raisun : Deus est escorpïun , Ceo est beste puignante , Hardi'e combatante .
Escorpïuns esteit Quant Judeus repernait Sulunc l'entendement De cele fole gent .
De Sagittario nono E ceo dit nostre armaries Que Deus fist Sagitaries , Kar humaine figure Ad tresque a la ceinture ; Cheval est de derere , Un arc tent arere .
Or vëez par maisterie Quë iceo signefie : Deus out humain carpent Entre judeu gent .
Cheval signefiad Quant il de ous se vengad : Ferit les asprement , Car par le fundement Lur fait le sanc issir , E ceo fait le ferir , Pur ceo quë il traïrent E forment le forfirent ; E pur ceo n'unt nul rei , Que il traïrent lur rai Ki les aveit furmét Sulunc humanitét .
L'arc qu'il tent en sa main , Iceo n'est pas en vain ; Il signefie tant : - Seiez i entendant - Quant fud en croiz pendud Par mi le cors ferud , Seinz Espiriz s'en alad Pur icels qu'il amad Ki en enfern esteient , Sun sucurs atendaient Cume l'arc getant Met la sëete avant .
E ceste entencïun Nus fait l'arc par raisun , Kar la sëete vait Par mi que la cruiz fait .
De Capricorno decimo E de Capricornum Vëez ore par raisun : Deus granz choses seignent Cil qui cest signe peignent : Chef de chevere devant , Cüe de serpent grant , E en mi un nud peinent Pur quei devise seignent .
Or vëez par maistrie Quë iceo signefie : Chevere est un'itel beste Qui munted alt pur pestre .
Aiez en remembrance , Ceo est grand signifïance : Quant Deus fud mort en terre , Sun seigne alad requere Dunt il anceis turnat Quant pur nus se encarnad , Si cum li solails fait Quant il sun curs ad fait .
La cüe del serpent Signefïe turment Que nostre Crëaturs Metrat sur pecheürs , E li nuz est pechiez Dunt il sunt enlacez Que ja part nen averunt , Od Deu ne se serrunt ; E pur cest'achaisun Issi cest signe ad nun .
De Aquario E puis qu'il viint la sus , Fu il Aquariüs , Qu Eque nus appellum En franceis raisun ; Est allegorie , Car le eve signefie Saint Espirit , ceo vus dit , Dunt ses sainz rëemplit ; E icil sunt ewus ? Ben le di as plusurs - Que demeinent la vie Del fiz sainte Marie .
E vëez del peissun Significatïun : Si cum l'eve desire - Enpur ceo le voil dire - Si nostre Crëatur Volt que tut pecheür De lur faiz se repentent E vers lui se dementent , E il les sucurat Tant tost cum ceo orat .
E ceo truvum escrit Es liveres que l'um lit , E pur cest'achaisun Furent trovéd li nun , E de celes cuntrees Sunt issi appellees .
Aiez en remembrance , Ceo est signifiance : Nuls hom ne se merveilt Ne pur ceo ne se esveilt Que Jesu signefie En cest mortel vie Itantes crëatures De diverses mesures .
Ne larai nel vus die : Asez plus signefie Quë hom ne set cunter Ne dire ne penser Ne par ses crëatures Ne diverses figures .
Mais , quid , alquant dirrunt , Ki poi ne me entenderunt , Que en vain me travaillai Quant des signes traitai ; Mais tel me pot blasmer Nel saverait amender , E quid que tel l'orad Que pur fol le tendrat .
Or en ai assez dit E mun talent descrit ; Quid que en ai bien parléd Od le aïe de Dé .
Ne voil ore plus traiter ; Altre voil cumencer .
De l'an , kil truvat e ki le cummençat Ans est removement Sulunc alquante gent : Di le vus en vertéd Si cum je l'ai truvéd , Kar chascun an burjunent Arbres e lur fruit dunent , E altres crëatures Tut sulum lur natures .
Mais sulun altre gent Est dit tut altrement , Kar quant il ad alees Trestute les cuntrees Que de la sus numai Quant des signes traitai , Dunc ad sun curs aléd E tut avirunéd Tut issi cum l'anels E cume les cercels ; E pur ceste raisun Quë il vait envirun , Cest nun li emposerent E annum le appellerent .
E sacez uncore plus Que li bers Romulus Primes le contruvad E cest nun li dunad Quant il out la baillie De tute Romanie .
E achaisun i ad Pur quei il le truvad : Iceo fud pur sa rente , Nent pur altrë entente , Quë il aveir volait De cels que il mainteneit A termë e a ure E senz tute demure .
E ore vëez brefment Cum ceo fud e cument : Il contruvad l'an primes Par chascune d primes Que il en la lune vit .
Si cum saint Bede le dit Par veir en sun escrit , Dis fiees le vit Cum creïst e desfit , E pur les obscurtez Dunt li cels fud troblez , Unc plus ne la truvad Nuvele ne cuntad .
E tanz jurz i truvad Dunt il .x. mais furmad ; E cumfaiterement Ceo vëez or brevement : Marz out .xxx. e un jur E averil en sun turn E en mai veirement E septembre ensement ; As altres qu'il truvad .Xxx. jurz enposad , E .ccc. .iiii. jurs Itant ad en lur curs .
Mais poi jurz i aveit A l'an qu'estre deverait , Kar enz el tens d'estéd Aveient tempestéd , E en ver veirement Senz nul redutement ; Ensement en yvern Avereint tens de ver .
E cest ordeinement Menerent lungement Desque la quë uns dux , Pur le mort Romulus , Out Rumë en baillie E tute Romanie .
Iceo fud Numïus Que hom dit Pompilïus .
Suve se purpensad De l'an , cum il alat ; Cinquante jurz i mist De sa part , e si en fist Deus mais : l'un fu genever E li altres feverier , E ourent en lur curs Chascun .xx. .viii. jurs .
Mais poi jurs i aveit , Ahoiter les deveit ; E pur ceo prist li reis .Vi. des jurz des .vi. mais : As sons les ajustad , A chascun trais dunad .
Puis ceo un jur truvad Que il en genever posad .
Qui ore volt esguarder Quant jurz l'om pot truver Des .x. mais Romuli , Des deus Pompilii , Treis cenz cinquante jurs E .v. en lur curs : Itant i truverad Ki ben les cunterat .
Aprof cés out la terre Uns reis qui fud de guere , Cäïus Julïus Cesar , qui en fud dux , E tint Rume desur tuz .
Hume fud de grant parage E de mult grant vasalage , Sages fud a desmessure , En barnage out sa cure .
Suvent se purpensad Cument li ans alat ; Bien vit en sun curage , Cum hom qui estait sage , Que li soleils en tant De tens , n'ad tant ne quant , Sun curs ne pot faire ; Mult li fud a cuntraire .
Dis jurs en l'an posad Que Romulus truvad ; De ces jurs .vi. rendi As sis mais Romuli Quë aveit descreüz Li bons rais Numïus .
Des altres , deus dunat A genver , enposat En aüst un sul jur , En decembre altre jur .
Eissi les ordinerent Li rei ki les truverent .
Or vëez par brez moz Quant jurz out entre tuz : Treis .c. .lx. jurs E .v. ad en lur curs ; Sis hures plus i mist Li reis ki l'an parfist Gaïus Julïus Cesar qui ert rais e dux , Dunt nus dirum brevement , Si Deu le Rai le nus consent , Aprof ceste raisun Pur quai nus lé gardum .
Mais ore musterum brefment Ici le drait cummencement De l'an que nus tenum , U garder le devum Sulum la veritéd Si cum jo l'ai truvéd En un livere devin Ki ad a nun Genesin .
Ci recunted la sume , Quant que Deus fist pur hume : Cel e terre criad Li Reis ki nus furmad .
Terre ert idunques veine , De tut en tut baraine , Mais li Reis cumandat Que terre fruit dunat E mist dedenz humurs , E en traist herbes e flurs E altres crëatures Qu'il fist des altres figures .
En cel tens se amurerent , As males se ajusterent .
Sacez , ceo est la sume , Dit l'ai a chascun hume .
En marz deit cumencer L'an tut tens e laisser Sulunc cele raisun Quë el livre truvum , Kar as duzze kalendes De averil - ben l'entendes - Li nostre Crëaturs Furmad les primers jurs U li solail tuz jurs Cumencerat sun curs .
Mais tut tens en genever Femes l'an cumencer Pur ceo que li Romain Le firent primerain .
Ne volum pas desfaire Ceo que firent li maire .
Mais de ceste raisun Ne ferai plus sermun , Kar ore voil cumencer Altre dunt voil traiter .
Le bisexte est furméd De l'an dunt ai parléd .
E sacez a estrus , En l'an ad itant jurs : Treis .c. .lx. jurs , Sis hures e .v. jurs ; E vëez par raisun Cum nus les i truvum .
Sacez que li solails Itant ad chascun mais : Dis hures , .xxx. jurs , Demi hure en sun curs .
Sis volez assembler E pur duzze cunter Les jurs que entresunt Par quei li an estunt , Treis .c. i truverez , Seissante demaneis .
E qui cunte les hures Quë apelum demures , .C. en i truverat E .xx. quis cunterat .
E qui en voldrat jurs faire E ensemblë atraire , Ben sacez en verté , Si cum est espruvé , .Xx. e .iiii. hures sunt Par quei li jur estunt ; E qui tant i metrat , .V. jurz i truverat .
Se volez ensement Faire le assemblement Des mies hurades Qui sunt petiz ades , .Vi. en i truverez , Ja plus n'en i verez ; .Xii. demies hures , Ceo ne sunt que .vi. hures .
Eissifaiterement Par cest assemblement Serat li anz finiz E de tut aëmpliz : Ceo dit Bede e Gerland E Turkil le vaillant .
E ore vëez reisun , Par quel entencïun Les .vi. hures i sunt E quë eles i funt .
Par .iiii. feiees .vi. hures , Ceo sunt .xx. e .iiii. hures Dunt nus faimes un jur Par veir e senz poür Al quart an par raisun , Que nus bisexte apelum .
E pur quei al quart an Plus qu'el terz an ? Ceo dirum par raisun Sulum m'entencïun : Que lores sunt alees Les hures e passees Dunt nus le jur furmum Que bisexte appellum .
Et ore mustrum reisun Pur quei bisexte ad nun : Pur ceo que el kalender E el meis de feverer Par deus faiees est cuntéd U sis est enbrevéd ; E pur cest'achaisun Deus feiez sis l'apellum .
Or demustrum reisun Pur quei nus le gardum : Pur ceo quë en vertéd , Si cum l'ai acuntéd E cum Elperi dit Par veir en sun escrit , Se itant ne feisum Que nus nel cuntissum , Vendreit en trais .c. anz E seissante .iii. anz Si grant e si plener , Si mortel encumbrer Quant deverum guarder E le jur celebrer de la Resurrectiun , Dunc vendrat par raisun Icel jur a guarder Que Deus nus vint salver .
Mais or veüm raisun Pur quei nus le guardum Plus el mais de feverer Quë el mais de jenver : Pur ceo que est plus petit , Si cum Gerland le dit Enz el nofme capitele Qu'il ad fait de sun livre .
E demustre raisun Cum nus saver poüm Quant bisexte serad E quanz ans il i ad : Eissifaiterement Senz nul deceivement , Se nus les ans pernum De l'Incarnacïun Que Deus volt prendre en terre Pur noz anmes cunquere , E nus les departum Par quatre par raisun , Se nul n'en i remaint Qu'il se sait ataint , En cel an ki vendrad , Le bisexte serad .
Si i remaint un an , Sacez quë en l'altre an Qui aprof cel vendrat , Le bisexte serad .
Tanz anz cum i averad E cum i remaindrad , Altretanz anz averums Ainz que bisexte aiums .
Et or mustrum des jurs , Des anz ki funt lur curs : El primer jur qu'il veint Le diameine tent ; E l'altre , ceo vus di , Veint il le vendresdi ; Le terz al mecresdi E le quart al luesdi ; Le quint al samadi E le siste al juesdi ; E le setime , quant veint Enz el marsdi aveint .
D'iloc veent a cel jur U cumençat sun tur ; Tut tens si avendrad , Ne ja fin ne prendrat Devant ceo qu'il vendrad Al jur qu'il cumençat .
E si devez saveir E ben creire pur veir Que .xxx. jurz cuntum En cele luneisun Qu'en feverer aveent Quant le bisexte atent , Par un jur que i metum , Kar plus nus ne solum .
E s'il veent al luesdi , Sacez que le marsdi Iloc serad cuntéd Al demain e guardéd ; E s'i vent al marsdi , Iloc le mecresdi ; Si il vent al mecresdi , Iloc ert le juesdi E s'il vent al joesdi , Iloc le vendresdi ; E s'il vent al vendresdi , Iloc ert samadi ; S'il vent al samadi , Iloc ert icel di Que apelum dimaine , Le jur Jesu demeine .
E issi ert sum curs Tuz tens e tuz jurs , Ne ja fin ne prendrat Tant cum cest tens durad .
Et or veüm raisun Quant nus guarder devum La feste saint Mathiu , Dunt mulz humes sunt ciu , Qu'il ne seve guarder Ne quel jur celebrer Quant li besextes vent El jur quë aprof veent Sulunc l'entendement De cest'humaine gent .
Or le vus di brefment , Vëez i sultilement El jur que plus prés vent Que sa vigile tent ; Hume ne deit duter Ne jur entreposer Entrë icel saint jur E la vigile jur , Mais iloc ert guardee La feste e celebree , Issi cum Turkil dit Par veir en sun escrit E el primer capitele Qu'il fait del secund livre .
Mais de iceste raisun Ne ferai plus sermun ; N'e voil ore plus parler ; Altre voil demustrer .
Del bisexte truver , A la lune guarder , Dirai vus en brefment Sulunc m'entendement .
L'altre dum ai parléd , Cil est des jurz furméd , E cest est par raisuns Furméd des luneisuns .
E si devez saveir E ben creire pur veir Que .xxx. jurz cuntum En cele luneisun Qu'en feverer avent Quant le bisexte vent ; E pur ceo quë avum Le terme par raisun Cum nus devum guarder Pasches e celebrer , Si cum fud cumandét As Judeus e ruvét Que dunc sacrifiassent E lur paschas guardassent Tant tost cum il vereient E qu'il par veir savereient Que la lune en sun curs Avereit .xiiii. jurs Aprof cele saisun Que est equinoctium .
Et equinoctium En franceis raisun , Ceo est que nuit e jur Sunt de üele lungur , Si cum jo dit vus ai Quant des signes traitai .
Dous en sunt en vertéd , Si cum je l'ai truvéd : Li uns si est vernals E li altres autumnals , E del vernal est dite Ceste reule e escrite Que nus devum guarder Pasches e celebrer Par vereie raisun En icele saisun .
E enpur ço cuntum .Xxx. jurz par raisun Enz el mais de feverer , Que ne aium encumbrer Que ben ne sait guardee Pasches e truvee , Ne que ne sait dampnee La reule que ai dunee .
E cel jur que metum Plus que nus ne solium En dreite veritéd Est bisexte appelléd , E est aluéd La u l'altre est poséd , Kar tut ensement vait Cum li altres fait .
De lunationibus E ceo devez saveir E ben creire par veir Que .xxx. jurz cuntum E une luneisun ; E en l'altre en sun curs Cuntum .xx. ix .
jurs Si cum Egyptïen E li compotistïen Unt enquis e guardét E forment espruvéd Que sulunc lur raisun Chascune luneisun Cuntent .xx. e .ix. jurs E demi en sun curs , Momenz e atometes Que nus clamum huretes , Dunt dirum a present Se Deus le nus consent Momentum est quadragesima pars unius ore , athomus quingentesima sexagesima quarta pars unius momenti .
E sacez par reisun De tutes luneisuns Que de icel mais serunt U celes finirunt .
S'el cumenced en genever E ele finist en feverer , N'ert pas en genever , Ainz serad de feverer ; E iceo guardere Tut les altres mais Quant nus demusteruns Des e .
Mais or demusterum Cum nus alüum Le demi jur que avum Chascune luneisun : L'une laissum passer , Nel volum pas cunter ; En l'altre luneisun Le demi jur pernum , Ensemble les metum E un jur en furmum .
Dunc ad la luneisun .
Xxx .
jurz par raisun .
E cest ordeinement Guardum nus veirement : Que l'une ad .xxx. jurs , Le altre .xx. e .ix. jurs Pur iceste raisun Que nus mustrét avum .
De saltu lune Et or demusterum Que nus salt apellum : Ceo est salt , que tressaillum Un sul jur par raisun De cele luneisun Que nus en juil avum .
Un jur en sustraium Que nus salt appellum , E en sa luneisun .Xx. e .ix. jurs cuntum ; .Xxx. doüst aveir - Iceo sacez par veir - Mais nus en sustraium Un jur par grant raisun .
De ceo trai a guarand Maister Bede e Gerland , Turkil e Elperi E Nebrot , quë issi L'unt enquis e guardét , E jeo ben espruvéd , Que si grant encumbrer Nus vendrait si plener En .cc. saissante anz E en .xx. e .v. anz , Quant deverïum guarder Le sun renuveler , De .xv. jurs serait ; Cest mal nus en vendrait .
E pur ceo tressaillum Icel jur par raisun .
E si vus demandez E forment enquerez Pur quei il fud truvéd E dum il fu furméd , Bede le temperéd Vus dirad veritéd .
Pur ceo nel voil cunter , Ainz me plaist demustrer Par vereies raisuns Des embolismeisuns .
Embolisme est creissance , Sulunc nus habundance ; E sacez par veritéd , De urettes est furméd , De momenz , de atometes Quë apellum huretes , Qui sunt es luneisuns , Si cum nus dit avums .
E si vus requerez Cument il sunt furmez , Gerland le vus dirat Ki ben espruvéd l'at Enz el quint capitele Qu'il ad fait de sun livere , E Turkil el terz livere E el nome capitele .
Pur ceo nel voil cunter , Anceis voil demustrer Quant il venent , quant nun , E quant nus lé gardum .
Vëez i suftilment ! Dirai le brefment : Par .xix. anz vunt E lur pleners curs funt , E en la luneisun .Xxx. jurz acuntum Quant l'embolisme vent .
Pur un jur quë i vent Plus en la luneisun Dunt embolisme ad nun , Kar ceo est abundement Sulunc la griu gent .
E li primers ki vent El terz an nus avent , Les .iiii. nones tent De decembre quant vent ; E li secund , quant vent , Les .iiii. nones tent De septembre en vertéd , Si cum est espruvéd , E si il vent el sist an Par veir e senz engan ; E li terz , quant il vent , En l'uitme an nus avent , Les dous nones maintent De marz quant il avent ; E li quart , que aprof vent , En l'unzimë an vent , Les .iiii. nones tent De novembre quant vent ; E le sist quë avum El quinzime an guardum , El mais de aüst avent , Ses .iiii. nones tent ; Le setme , que que tarz , Es .iii. nones de marz Nus vendrat senz engan Li dederains des anz .
E cest ordenement Senz nul redutement Tut tens nus avendrat Tant cum cist tens durat .
E .xxx. jurz averum Tut tens el luneisun Quant e serat ; Tut tens ja n'i faudrat .
Mais de ceste raisun Ne ferai or plus sermun , Kar ore voil cumencer Altre dunt voil parler .
De la lune que l'um veit ainz que nuvele sait Plusurs en unt t E raisun cumencéd , E or en traiterai Sulum ceo que jeo sai .
La lune en veritéd , Si cum est espruvéd , Par .xix. anz veit E sun plener curs fait .
Quant sun curs ad furnit E de tut l'ad emplit , Par esse la charere S'en repaired arere .
En tanz anz veirement Senz nul redutement Irat sum curs feisant E arere e avant .
E de une luneisun Vëez ore par reisun Quantes hures , q jurs Nus truvum en sun curs .
Primes dé atometes Quë apellum huretes : XI .
e .viii. i ad , Treis cenz kis cunterat , E .xx. e .ix. momenz : Ceo est demure de tens ; E duzze hures formees E .xx. e .ix. jurnees .
Itant ad par raisun Chascune luneisun , E ceo funt ces huretes , Momenz , ces atometes .
Quë hom la lune veit Ainz que nuvele seit En nostre kalender , Ceo vus voil nuncier : Ceo dit Bede e Gerlant E Nebrot le vaillant , E Elperi le dit Par veir en sun escrit E ceo qu'il en dit Senz nul cuntredit Par veir est espruvéd E trés ben aferméd ; E que plus en dirat , Sacez , en vein serad .
Pur ceo nel voil cunter , Ainz me plaist a demustrer Pur quei el pert plus alte Une feiee que altre , E pur quei ad lüur Plus la nuit que le jur , E pur quei est cuntee Tut tens en la vespree .
Or vëez par reisun L'ordre des questïuns .
Quare luna diversis statibus appareat La lune peert plus halte Une feie quë altre Sulum le vëement De cest'humaine gent ; Mais nent est , ja n'ert , alte Plus une feiee que altre , Mais quant est prof de nus , Dunc apert alt sun curs , E quant est esluignee , Dunc pert estre abassee .
Vëez en par semblance Dreite signifiance : Se ci ert uns musters Ki alques fust pleners De lampes alumees Üelement alt levees E luinz e luinz posees E en ordre ordenees , Sacez , qui en luin serait E quis esguarderait , Cele qui prof serait Plus alte conceverait ; L'altre qu'en lung serait Basse li semblerait ; Cum plus luin seraient , Basses li sembleraient Sulum sun vëement E nent altrement .
E issi par raisun Sulum la questïun Del solail e de la lune E d'esteile chascune .
E le altre questïun , Vëez par raisun : Pur quei el ad lüur Plus la nuit que le jur ? Se ici ert alumét Un castel u un rét E dejuste le réd Fust un cirge luméd , Ja qui de luin serait Le cirge ne vereit Pur la grande clartéd Quë isterait de cel réd ; Mais quant il destendrait , Li cirges aparereit Cume la lune fait Quant li solails se trait En icele cuntree Qu'est occident numee .
La terce questïun Vëez ore par raisun : Pur quei ele est cuntee Tuz tens en la vespree ? En un livere divin Que apellum Genesin , Iloc lisant truvum Que Deus fist par raisun Le solail e la lune E esteile chascune .
Enpur iceo cuntum La lune par raisun Tut tens en la vespree E nent la matinee .
Encor est questïun Sulunc m'entencïun : Pur quei nus l'apellum , Chascune luneisun , Prime , que üele seit , Qu'ele maint jur estait Sulunc le vëement De cest'humaine gent ? E est dite la raisun E la solucïun .
Et or mustrum raisun De fol'entencïun Qu'alquant volent jurer Del son renuveler .
Ceo dïent senz dutance - Aiez i remembrance - Que quant est enversee Dunc ert pluie aprestee En cele luneisun Par lur entencïun ; E s'ele est en esclem , Sacez , ceo pruvet l'em Qu'en icele luneisun Averum bele saisun ! Mais sacez par vertéd Que ceo est grant faltéd , E primes fud truvee De alcun hume desvee .
E vëez par raisun Si ceo n'est dreit sermun : Deus fist solail e lune E esteile chascune , Sacez , pur tute gent Senz nul redutement ; Dunc di jeo pur vertéd Que cele tempestéd Quë ele signefie En cest mortel vie Sulunc le vëement De cest'humaine gent , Vendreit tut üelement Pur veir a tute gent .
Mais ceo est beffe pruvee , Kar en ceste cuntree Avum nus bel oréd Quant il fait tempestéd En altre regïun Senz nule duteisun .
E nis Bede le dit Par veir en sun escrit Que ceo est grant folie Quë hom unkes le die .
Mais ceo devez saveir E ben creire par veir : Cele part enlumine Li soleils quant decline ; E vëez par raisun , Quant prime le cuntum Pur quei ele n'ad lüur Ne mais que un poi en l'ur .
Plate est cum escüele , Runde cume rüele ; Dunc l'ate la lüur Tant sulement en l'ur ; E ceo poëz vedeir Sil volez saveir : Pernez un mirreür , Esguardez lë en l'ur : La furme que i verez Torte le conceverez .
Sil volez esluigner , Dreit devant vus drecer , Verez la figure De cele crëature Qui de devant serad Tele cum il la verat .
Cum plus le drecerez , Melz e melz la verez Pur ceo l'ai issi dit , Par semblance descrit , Kar si ad sa lüur La lune e resplendur Quant ele receit lumere De tutes parz plenere E ele s'est esluignee , Dreit al soleil drecee .
Ceo dit Pitagoras , Que sage fu des arz , Que ja nen ert plenere De tute sa lumere S'el nen ad .xv. jurs Tuz jurs enz en sun curs .
Et ore vëez raisun Que eclipsium apellum .
Ceo est devisement , Sulum romaine gent , De lumere en vertéd , Si cum est espruvéd .
Ceo dit Plinïus , Ki ert bons philosophus .
Iceo sacez en fin : Iceo est eclipsin Del solail , quant la lune Nus fait si grant ra Que ele est tant alee Qu'ele ad acuveitee Tute terre üelement ; Eissifaiterement Que li solails li vent Dreit desus , dunc retent Sa clartéd , sa lüur , Fait nus grant tenebrur ; E ceo est eclipsin , Si cum dïent divin .
E ceo est a guarder En sun renuveler , Si cum dit Plinïus Que numai la desus ; E Macrobe le dit Par veir en sun escrit Quë el renovement Est cest asemblement Que apellum coïtum En latine raisun Et or mustrum raisun De fol'entencïun Que Judeu vunt disant , Qui tant sunt mescrëant : Que quant li Crëaturs Murut pur pecheürs , Ceo dïent li mastin Que dunc fud eclipsin .
Taisent s'en li glutun ! Nen unt nent de raisun ! Kar dunc out en sun curs La lune .xv. jurs ; Në huem ne deit duter S'il ne volt forsener .
E ceo est veirs veirement Senz nul deceivement : Li soleils e la lune E esteile chascune En cel tens se obscurerent , Unc lüur ne dunerent ; E depecerent peres De diverses maneres , E la terre tremblat Quant li Spiriz s'en alat .
E ceo lisant truvum Enz en la Passïun .
Grant fud la signifiance ; Aiez en remembrance ! Et or mustrum la fin De lunal eclipsin , Quant il vent , e quant nun , E quant nus le guardum .
Il veent quant est plenere De tute sa lumere , Quant ele ad .xv. jurs E nent plus en sun curs , Si cum Plinïus dit Par veir en sun escrit .
Quant ele est tant alee Que la terre est posee De devant sa lüur , Dunc depert sa colur ; De tut est obscuree , Nent n'est enluminee ; N'i poet tucher raiede A icele feiede Del solail en vertéd , Si cum est espruvéd .
Ceo est vertéd pruvee , Ja nen ert enluminee Si par le solail nun , Si cum dit par raisun Li bers saint Aüstin En un livre devin Qui est esposicïun Del Salter par raisun : Del solail ad lüur La lune e resplendur .
Ceo est descrivement Qui est al firmament , Eissi est en nature Cum est ceste figure : E tut ai posét Le melz dunt ai parlét .
Ceo est li cels de defors Qui trestut ad enclos ; Les signes envirun Posét par grant raisun , Par .xii. devisét , Si cum jo ai acuntét .
E es altres reiuns Sunt enposét les nuns Des esteiles reials Que apellum principals , Quë en latin numuns Planetes par raisuns .
La terre dedenz pent , L'airs tut entur s'estent , Si cum truvum lisant En Ovide le grant Enz es divisemenz Qu'il fait des elemenz Des esteiles reials Que apellum jurnals .
Del solail , de la lune , Eclipsin de chascune Ici ai aluéd , Si cum est espruvéd ; Mais de ceste reisun Ne ferai plus sermun .
Assez en ai cuntéd Od l'aïe de Dé ; Ne voil ore plus traiter ; Altre m'estot cumencer Es jurs de l'an pernum Ces regulers que avum ; Or le vus di brefment , Vëez i suftilment : Se vus pernez les jurs Que l'an tent en sun curs , Nen alez pas dutant Tant cum dis la devant : .Ccc. saissante jurs E .v. ad en lur curs ; E ces jurz que ai numez Par .xxx. devisez .
.V. en i remaindrunt Qui regulers serrunt De marz , en veritéd , Si cum est espruvéd .
de ces altres mais Altrement truvereiz Les regulers qui vunt De tuz , quant quë il sunt , Eissifaiterement Senz nul deceivement .
Marz ad .xxx. i .
jur , .V. reules en sun tur ; Ensemble les metez , .Xxx. e .v i avez , E qui les partirat Par .vii. , un remaindrat : Les regulers avere De averil , le secunt mais .
Tut tens les jurs pernuns , Les regulers que avums Del mais qui est passét , Par .vii. ert devisét ; Le remanant qu'avum Pur regulers tenum Del mais qu'est a venir .
Si vus devez guarnir , Si nent i remaindrat , .Vii. regulers averat Le mais ki prof vendrat ; Ne ja ne passerat  numbre qu'ai dit , Issi cum Gerland dit .
E or vëez brefment Senz nul redutement Quantes re unt Li meis qui en l'an sunt : Marz ad .v. e novembre , Seet septembre e decembre ; Aprilis , julius Un en unt e nent plus ; Maius , januarius .Iii. unt , .vi. februarius ; Junius .vi. en ad , E uitovere .ii. ad , E aüst .iiii. en ad ; Ja plus nen i averad , Tut issi par nature Cum vëez sa figure .
Les mais i ai posét , Les jurz dunt ai parlét .
Ceo les regulers sunt Que aprof les mais vunt .
Eissi devez saveir E bien creire pur veir Qu'esmovent chascun mais , E nepurquant li reis Qui primes les truvat En marz les cumençat .
Regulares ad feriam inveniendam Marcius .v. Dies .xxxi.  .
i .
Dies .xxx. Maius .
iii Dies .xxxi.  .
vi .
Dies .xxx. Julius .i. Dies .xxxi.  .
iiii .
Dies .xxxi. September .
vii .
Dies .xxx.  .ii. Dies .xxxi. November .
v .
Dies .xxx.  .
vii .
Dies .xxxi. Januarius .iü. Dies .xxxi.  .
vi .
Dies .xxviii. Mais ore mustrum raisun Des concurenz que avum , Dunt venent e cument , Qui en est cumencement : Des jurs de l'an pernum Les concurenz que avum Eissifaiterement Senz nul redutement : Les jurs que nus truvums En l'an par .vii. partums , Et un sul quë avum Tut sul senz cumpaignun , Concurent l'apellum En latin raisun ; En franceis est itant , Ceo est ensemble curant .
E cist ad vertu grant , Testimonie Gerlant : Les jurs nus fait müer , Chascun an tresturner .
E or vëez cument Senz nul deceivement : Marz est li primers mais Que Romulus li reis Primerement truvat Quant il l'an cumenzat .
Or feignez par raisun Que nus l'an cumenzum En cel jur qu'apellun Diemaine par nun ; En l'an que aprof vendrat , Al luesdi enterat , El terz an al marsdi , El quart al mecresdi , El quint an , ceo vus di , Veent il al vendresdi .
Mais un jur ai passét Que jeo n'ai pas numéd Pur un jur que metum El quart an par raisun , Plus que nus ne solum Que bisexte apellum .
Si cum jeo dit vus ai Quant jeo de li traitai .
E sacez per vertéd , Si cum est espruvéd , Ces concurenz qui i sunt Par .xx. e .viii. anz vunt .
Li primer an n'out nule , Mais li secunz out une .
E vëez sultilment Pur quei n'out concurrent : Kar eles sunt contruvees , Des jurs de l'an furmees , Si cum jeo dis brefment Enz el cumencement , E pur ceo nen out nule , Mais li secunz out une .
De iceo trai a guarant Le vaillant clerc Gerlant , Qu'il enz en sum livre E enz el terz capitele En demustret raisun De fol'entencïun Quë alquant clerc truverent Le bisexte e guarderent Od une concurrent Issifaiterement .
E encore veirement Reprent il altre gent Quë el quart an poserent Le bisexte , e dunerent Od lui .v. concurenz , Cum vëez ci dedenz .
Ne devum pas saillir - De ceo vus voil guarnir - Devant ceo , par raisun , Que le bisexte avun .
Pur ceo di veirement , Si cum est pruvement , Quë il en ad raisun E bon'entencïun .
E or vëez brefment Tut lur ordenement , Cum eles sunt posees E par an ordenees .
Eissi sunt par nature , Cum mustret sa figure .
E le cummencement Iloc est veirement U jeo ai la croiz mise Od le bisexte asise .
Eissi devez saveir E ben creire par veir Que desque a .vii. vendrunt Al plus que eles averunt .
E vëez sultilment Qu'els valent e cument : Se vus ces concurenz As regulers tut tens Jungnez , dunt jeo traitai Ci devant e numai , De an en an cum eles sunt E cum eles lur curs funt , Ben saverez senz engan De tuz les meis de l'an Par que jurz enterunt E quant il avendrunt .
E vëez sultilment : Or sunt dui concurent .
Marz ad .v. regulers , De ceo saiez ben clers ; Se ensemble les justez , .Vii. en i truverez .
Enpur ceo le vus di , Marz entre a samadi ; Ensement errereiz De tuz ces altres mais Mais ceo devez guarder : Ne devez nent passer Ultre .vii. en vertéd , Si cum est espruvéd .
Si le numbre creist tant Que .vii. alt trespassant , .Vii. en devez geter , Le remanant guarder .
Tant cum i remaindrat , En tant jurz enterat Li mais dunt vus querez , Si que ja n'i faldrez .
E si vus di brefment Que lur cumencement Est es .xii. kalendes De marz , que ben l'entendes ; Iloc deivent müer , Tuz tens renuveler .
Asez en ai or dit E sultilment descrit .
N'en voil ore plus traiter ; Altre voil cumencer .
Sacez en veritéd , Si cum est espruvéd , Cez regulers que avum Des jurs de l'an pernum Eissifaiterement Senz nul deceivement : Les jurs de l'an partum Par .xxx. , par raisun ; Del remanant avum Cinc jurz quë apelum Regulers en vertéd , Si cum est espruvéd .
E septembre cel mais Cestes ad , seo saceis , Pur ceo que Egyptïen , Ki compotistïen Bons furent , les truverent E iloc les poserent .
E or vëez raisun Cume les altres truvum , Que li altre meis unt Quë aprof icel sunt .
La lune en vertéd , Si cum est espruvéd , Chascune luneisun Itant ad par raisun : L'une .xx. ix .
jurs , Le altre .xxx. en sun curs .
Pur cel di par raisun , Guardez la luneisun Que septembre tendrat , Les regulers que il ad ; Ensemble les justez , .Xxxv. en averez .
Si les .xxx. en ostez E les .v. retenez , Le reguler avereiz De octovre icel mais .
Li altrë ensement Unt cest ordeinement Sulum ceo , par raisuns , Que il unt les luneisuns .
E or vëez brefment Tut lur ordeinement ; Eissi sunt par nature Cum vëez sa figure .
Lé mais i ai posét De devant en vertét Des regulers que avums Des .xii. luneisuns .
Et or vëez raisun Des epactes que avum : Sulum gregesse gent Ceo est adoisement .
Chascun an les creisum Par .xi. par raisun , Mais si il vait ultre .xxx. - De iceo aëz entente - .
Xxx .
en devez geter , Le remanant guarder ; De iceo vus voil guarnir , Ceo est l'epacte a tenir En l'an que aprof vendrat ; Ja ceo ne vus faldrat .
E sacez par raisun Que de l'an les pernum El soleil en vertéd , Si cum est espruvéd ; E sil di as plusurs Que il sacent ben sun curs .
E sacez senz engan , La lune rat sun an , .Ccc. cinquante jurs E .iiii. ad en sum curs .
Eissi cum Gerland dit Par veir en sun escrit Dedenz le quint capitele Qu'il fait de sun livere , Ceo sunt les enters jurs Quë ele ad en sun curs .
Mais il i ad huretes , Momenz e athometes Dunt faimes par raisuns L embolismeisuns , Eissi cum Gerlant dit En cel meme escrit D'icest ne traiterai Kar nul mester nen ai ; Gerland en ad ditét E asez esclarjét Des epactes truver , E cum les devum guarder .
Unz jurz ad en l'an Del solail , senz engan , Plus quë en l'an nen ad Que la lune furmat , E ces jurz apeluns Epactes par raisuns .
Par .xix. anz vunt E lur pleners curs funt .
Li primers ans n'out nule , Si cum dit sa figure , E ben le vus dirai Pur quei nulla i ai Enz el chef alüee ; Enz en la croiz est posee .
Dedenz sunt par raisuns Les embolismeissuns , E le salt , senz engan , Enz el dederain an .
Que seit salt , ceo ai dit La desus e descrit ; Enpur ceo le vus di Que ben saiez guarni , Que nus guarder devuns Les embolismeisuns .
Eissi est en nature , Cum mustret sa figure .
Et vëez or brefment De mun entendement : Li primers an n'out nule Epactë en nature , Kar cument li vendrait Le epacte qu'il averait Cum eles , senz engan , Venent del primer an ? E icest'est dunee Al secund e posee ; Eissi est veirement Cum est del concurent : Li primers ans n'out nule , Li secu out une ; E ceo est ensement En cest ordeinement Que epactes apellum En latine raisun .
E or vus voil mustrer Cument devez uverer : Les epactes pernez , As regulers justez Dunt ci devant traitai Que lunals apellai , De an en an cum eles vunt E cum eus lur curs funt ; E par iceo saverez Si que ja n'i faldrez , Quanz jurz la lune averat Quant le meis enterat : Itant jurs averat Cum li numbres tendrat .
Mais s'il vait ultre .xxx. , Jeter devez les .xxx. , E ceo que remaindrat Si nus demusterat Quanz jurz la lune averat Quant le meis enterat ; Pur ceo li ruis jeter , Le remanant guarder , Que la lune en sum curs N'at plus que .xxx. jurs .
Mais ceo devez saveir E ben creire pur veir Qu'il avent par .iii. anz De ices dis e nof anz , Quë eles lur curs funt , Si cum dis la amunt , Que nus pas ne l'avum Issi cum nus solium .
E les anz vus dirai Issi cum jeo sai : En l'uitme , en l'unzime an E el dis e nofme an .
De iceo trai a guarant E Turchil e Gerlant Qui ben l'unt espruvéd Que issi est en vertéd .
Et sacez par raisun , Ces epactes que avum , Que lur cumencement E que lur müement En septe en serat Tut tens , ja n'i faldrat ; E tut tens vunt curant Des que a marz de devant Les lunals regulers ? De ceo saiez ben clers ? Puis funt asemblement Des que al cumencement U els pristrent lur curs .
Issi curent tuz jurs Tant cum cist tens durat ; Ja ceo ne vus faldrat .
Mais de iceste raisun Ne ferai plus sermun ; N'en voil ore plus traiter ; Altre voil cumencer .
C'est equinoctïun En franceise raisun Que la nuit e le jur Sunt de üele lungur .
Dous en sunt en vertéd , Si cum est espruvéd : Li uns d'eus est vernals , Li altres autumnals .
Li vernals quant vent El mais de marz avent E es .xii. kalendes De averil , que ben l'entendes ; L'autumnal par raisun En septembre le avum E es .xii. kalendes De octobre , que ben l'entendes .
E sacez par vertéd , Iloc sunt aluéd , Issi cum Bede dit Par veir en sun escrit El trentisme capitele Que fait del secunt livere .
E dé solsticïuns Iloc musterat raisuns : Li uns est estivals , Li altres yvernals .
E l'estival guardun En juig par raisun ; L'ivernals en vertéd En decembre est poséd .
Or vëez par raisun Que sait solsticïun : Ceo est , li soleils se estait Qu'il unques ne vait ; Ainz est dit par figure E par divine cure ; Quant alt ne pot aler Ne plus bas avaler Qu'en Capricornum , Dunc est solsticïum .
De Jejuniis Et or mustrum raisun Quant nus guarder devum Ices jejuneisuns Que nus en l'an tenums , Qu'el funt devisement Sulunc m'entendement .
Or vëez par raisun Que melz fait , e qui nun : .Xii. evesches ruverent , Quë a Magunce alerent , Juner a l'empirie Qui estait al concilie En icele semaine Que ert de marz primeraine ; Le altre tut tens guardassent En juin e celebrassent En icele semaine Aprés le primeraine ; E la terce en septembre En le quart en decembre .
Mais qui si le ferat Suvent jejunerat Ainz Quareme en vertéd , Si cum est espruvéd .
Mais qui ben le ferad , Les apostles siverad E saint Gregorïum E saint Jeronimum , Qui primes les guarderent E le lai en truverent .
La primere truverent En Quaresme e ruverent Quë ele fust guardee E tuz tens celebree ; En Pentecoste asistrent La secunde , si distrent Que iloc fust celebree E tut tens ben guardee ; E la terce en septembre E la quarte en decembre ; Eissi les ordenerent Qui primes les truverent .
E qui si les guarderat , Sacez que ben ferat , Que que il algent disant U que que il a feisant .
Ne voil ore plus cunter ; Altre voil cumencer .
vëez par raisun Que termes appellum : Ceo est terme en vertéd , Si cum est espruvéd , Que la lune en sun curs N'ad nent mais de .x. jurs Alleluia encloant , Testimonie Gerlant .
Si iceo est al joesdi , De cel jur al terz di , Si ceo est al diemaine , En altre diemaine Alleluia encloüm , Si que ja n'i faldrum .
Mais quant bisexte vent Qui el quart an avent , .Xi. jurs i cuntum Par mult grant raisun Pur le terme truver De Alleluia guarder , Issi cum Gerlant dit , Nebrot en sun escrit .
Mais que n'a errant De cest petit folant ; Uncore le vus dirai E melz l'esclarjerai : La lune en vertéd , Si cum est espruvéd , Par .xix. anz veit E sum plener vurs fait .
A chascun en vertéd Est sun numbre poséd En trestuz kalenders : Un en ad li primers , Si sunt de tuz furmez E trés ben ordenez ; E pur ceo de an en an Savum nus , senz engan , Cume la lune vait E cum ele sun curs fait .
Terminus Septuagesime Pur ceo me plaist cunter E as pruveires mustrer : La lai unt a tenir , De ceo les voil guarnir : U par cest la tendrunt U vïaz i faldrunt .
Qui cest numbre prendrat Que la lune tendrat Enz el mais de genever , Que des mais est primer , Des .vi. ides avant Entresque dis cuntant E u dis li vendrat , Sun terme conceverat De Alleluia encloant , Si cum dit la devant ; E .xi. cunterat Si cel an bisexte ad .
Et or vëez raisun Quel terme nus tenum De Quaresme truver , Cum le devum guarder : Quant la lune en sun curs Nen ad mais de deus jurs Puis les nones feverier Quë est aprof genever .
E de Pasches mustrun Le terme par raisun : Dunc est en vertéd , Si cum est espruvéd , Quant la lune en sun curs Mainte .xiiii. jurs Puis le equinoctïun , Ivernals , par raisun , U enz en icés jurs S'el ad tant en sun curs .
E uncor en vertéd , Si cum est espruvéd , Cest terme truveras , Si que ja n'i faldras , Eissifaiterement : - Vëez i sultilment - Le terme que as oüt , Quel quë unkes l'an fut , E la Pasche posee Quë avez celebree , Si cest terme pernez E avant vint cuntez , E si vus i vint cuntez Enceis que vus vengez Enz es .xiii. kalendes De mai , que ben l'entendes , Iloc tun terme averas De l'an que tu queras .
E si ne poez aver .
.Xx. , iceo deies saveir : Arere deis turner E tun numbre guarder Enz es .xii. kalendes D'averil , que ben l'entendes ; Icel numbre creisteras Tresque .xx. , dunc averas Tun terme en vertéd , Si cum est espruvéd .
Ja ceo ne te faldrat Tant cum cist tens durat Fors as dederains anz De ces .xix. anz : .
Xix .
deis cunter Cel an pur ben guarder Le terme qu'averas , Si que ja n'i faldras .
A prof des Ruveisuns Les termes demustrums , Sulunc m'entencïun , Qui dunc sunt , par raisun , Quant la lune en sun curs N'ad nent plus de .xx. jurs Aprof lé .viii. kalendes De mai , que ben l'entendes .
E vëez par raisun : Pentecuste guardum Quant la lune en sum curs Ne ad mais que .iiii. jurs Puis les nones de mai ; De iceo guarnid vus ai .
Des Avenz del Noël , De la grant feste anvel , Or vëez par raisun Quele reule nus dunum : Qui ben voldrat guarder L'Advent e celebrer , Sacez e ben l'entendes : Deva les .v. kalendes De decembre , en vertéd , Ne deit estre esguardéd , Në aprof les .iii. Nones de icel meimes mais ; Mais entre dous vendrat Tut tens , ja n'i faldrat , U iloc en vertéd Quë ai determinéd .
E sacez pur vertéd , Si cum est espruvéd , Les reules qu'ai dunees Sunt de sainz confermees , E qui sis guarderat Mult ben l'en avendrat ; Ja nen ert encusét Në en senéd blasmét .
Et or demustrum Que sait clef par raisun , Kar icest'est maisterie , Ne lerai nel vus die ; E hom qui dait valeir Icest deit ben saveir : Si .xix. pernez E a .vii. les justez , .Xx. e .vi. i averez : Ceo est la clef que tendrez Enz es primerains ans De ces .xix. anz Dunt je la sus parlai Quant des termes traitai .
De cest numbre , en vertad , Qui .xi. en sustrairat , .Xv. en i remaindrat : Ceo est la clef qu'il tendrat En le altre an en vertéd , Si cum est espruvéd .
Si a .xv. ajustez .Xix. , si averez .Xxx. iiii .
en cel an : Ceo est la clef del terz an .
Ensement d'an en an Le ferez chascun an : .Xi. en devez sustraire E .xix. atraire .
Que te iraie acuntant Se tun numbre creis tant Que il venget a .xl. ? .Xxx. ostez des .xl. , E ceo que i remaindrat La clef demusterat De l'an que est a venir ; Ja n'i puras faillir .
Or vëez par raisun Cum nus les alüum : La clef , sacez itant , De Alleluia encloant Es .vii. ides , par veir , De jenver deit sedeir .
E la clef deit sedeir De Quaresme , par veir , Tuz tens es .v. kalendes De feverer , ben l'entendes ; La clef de Paschare Enz el marz , icel mais , Es .v. ides serat Tut tens , ia n'i faldrat .
La clef des Ruveisuns , Sacez par raisuns , Es .xvii. kalendes De mai est .
ben l'entendes .
De Pentecuste averez La clef , ja n'i faldrez , En averil , ben l'entendes , E enz es .iii. kalendes De mai est en vertéd , Si cum est espruvéd .
Or ai dit par raisun U nus les alüun .
Si par ces vuel truver E les termes guarder , Guarde quel clef serat Cel an qui enterat Dunt tu vuldras pruver E le terme guarder .
A un deis cumencer Iloc al kalender U la clef truveras Del terme que queras ; D'iloc iras avant Tute veie cuntant Tant cum la clef tendrat Tun terme te vendrat Par veir e senz engan .
Se sil fais de an en an , Ja n'i purras faillir De tun terme tenir .
APPENDIX Sulunc l'entendement De la païene gent .
Mais c'est allegorie , Ne larrai nel vus die , Les nuns ki sunt as meis , Que Romulus , li reis , Primierement truvat , De part Deu les numat .
Or veez sutilment , Par quel entendement Marz fut li primiers meis , Que Romulus , li reis , A sun pere dunat , Sun num li enposat .
Deus de bataille esteit , Honurer le voleit .
Dit est obscurement De la païene gent ; Bien ert ço qu'il diseient , Mais prut ne l'entendeient ; Kar c'est allegorie Del fil sainte Marie .
Il fut deus de bataille Senz nul ki cuntrevaille ; Forment se cumbati Cuntre nostre enemi .
Grant martirie out en terre Pur noz anmes cunquerre ; E marz ço ert martire , Cum se deveit deduire ; Tuz tens cele saisun Faimes jeiunaisun ; Martirie signefie En ceste mortel vie Sulunc humanitet Nient sulunc deïtet .
Uncor dit itant plus Li bons reis Romulus Que Marz sis pere esteit , Qu'honurer le deveit .
Marz , c'ert Deus , dunt il dist ; Sis pere ert ; il le fist ; Pere ert de tute gent , Ço est l'entendement ; Poanz est par nature Sur tute creature ; U par ceste achaisun Sulunc m'entenciun Deus est marz apelet Par grant sutilitet : En marz , en icel meis , Merveilles fist li reis , Quant il des elemenz Fist les devisemenz E trestutes figures De diverses natures ; U pur ceste achaisun , Que la surrectiun De Jesu Crist , le reis , Primes fut en cest meis ; E par ceste achaisun , Qu'en icele saisun Des Judeus fut traït E Longis le ferit Enz el destre costet , Par quei sumes salvet ; E par ço en partie Que a sainte Marie Vint l'anjles Gabriel , Dist le message bel , Que un fil cuncevreit Ki Jesus Crist serreit ; E pur cez achaisuns Cest meis marz apeluns ; E ço est merveillus Sulunc le sen de nus , Sulunc la prophecie Le fil sainte Marie .
E aprof icest meis Fut faiz avrils cil meis ; E avrils signefie Le fil sainte Marie ; Eissi faitierement , Veez i sutilment .
Avrils en ceste vie Aüvrir signefie ; Jesus Crist , nostre reis , S'aüvrit en cest meis ; Kar es duze kalendes D'avril , que bien l'entendes , Li nostre creaturs Furmat les primiers jurz Senz soleil e senz lune , Senz rai d'esteile nule .
E tresbien se mustrat Par cez jurz qu'il furmat , Que pere e filz esteit , Sainz Espirs , kis faiseit , Si cum truvent divin Lisant en Genesin ; U pur ço en partie Que a sainte Marie En icele saisun Puis la surrectiun Jesus Crist s'aparut , Si que bien le cunut ; U par ceste achaisun Que en cele saisun Nostre Sire manjat , Puis qu'il resuscitat .
E veez sutilment , Mais c'est esmaiement .
Mais , cist meis , en verte Bien signefiet De ; Saciez qu'a mainte gent Deus fut esmaiement ; Grant esmaiement fist As apostles , quant dist Que a sun pere irreit , E puis repairereit Sulunc humanitet Nient sulunc deïtet .
Un poi les esmaiat ; Mais puis les cunfortat Par ço que il diseit Que il repairereit .
Pur çol di , c'est la sume De l'achaisun de l'hume Que en cele saisun Fist Deus s'asumpciun ; E Deu mai apelum Sulunc ceste raisun .
E juinz en verite Bien signefiet De ; Sulunc m'entenciun Ço est ajustaisun .
Dune furent ajuste Trestuit li feeil De Par l'espir , ço vus di , Dunt les sainz raempli .
Dunc fut il eshalciez , Quant les out aliez , Si cum li soleilz fait , Quant cele part se trait ; Halz est cele saisun , Kar il est en cancrum .
Li soleilz signefie Le fil sainte Marie ; E pur l'asemblement Qu'il fist de tute gent En icele saisun , Damne Deu juin numum .
E juigniez signefie Le fil sainte Marie ; E juigniez est justise , Ki desur nus est mise ; E bien vus voil nuncier , Deus est forz justisier ; Ne hom ne deit duter , S'il ne volt forsener , Deus en cele saisun Fut forz cume leün .
Cel tens fut cunoüt Tresbien que veirs Deus fut .
Par amur par servise Nus mist en sa justise ; Justement relinqui Sun mortel enemi .
Essemple nus dunat Par ço qu'il si errat : E par ceste achaisun Que en cele saisun Nostre Sire pramist As apostles e dist Que cil ki le siveient , Grant gueredun avreient ; Que sur siege serreient E le munt jugereient .
Li sieges signefie , Ne larrai nel vus die , Ferme stabilitet , U serreient poset ; E pur ceste achaisun Deu juigniet apelum .
E aüst en verte Bien signefiet De ; E saciez , augustus C'est en Latin gustus ; En franceise raisun Pur gustement at num .
Deus est purs gustement , Saciez , de tute gent , Cunseils , cunfortemenz , Joie e sustenemenz .
Ço est pains , Deus ço dit , Si cum truvum escrit ; Ki de cel mangerat Ja mais faim nen avrat .
A cel pur gustement Mandet Deus tute gent ; E pur ceste achaisun Deus augustus at num .
E saciez par raisun Sulunc m'entenciun Septembre signefie Le fil sainte Marie Sulunc les clers divins E sulunc les latins .
E cist meis september C'est septimus imber ; En franceise raisun La setme pluie at num ; Or veez sutilment , ? E par quei e cument : Par les set entenduns Del saint Espir les duns ; La pluie signefie , Ne larrai nel vus die , Saint Espir , ço nus dit , Ki les sainz raemplit ; E pur ço en vertet Deus septembre est numet .
E saciez qu'october , Novembre e december Iço est uit , nof , dis ; E el numbre de dis Nostre lei entendum E par mult grant raisun .
Pluius est nostre lei , Ço est amur e fei ; Par l'humur entendum L'amur qu'aveir devum Par valur de la fei , Ki est en nostre lei .
Par iço en vertet Devum estre salvet , Si cum truvum escrit Que nostre Sire dit ; E pur cez achaisuns Eissi cist meis unt nuns .
E jenvers signefie Le fil sainte Marie ; Veez i sutilment , Jenviers est veirement De l'an cumencemenz E li definemenz .
E saciez que jenvier Signefiet portier ; Deus est cumencement E fin de tute gent ; Deus est porte , us , entree , Ki nus est aprestee ; E par ceste achaisun Deu jenvier apelum .
E fevriers en verte Bien signefiet De ; C'est en latin sermun Curator febrium ; En franceise raisun Curefievre at num .
De tuz mals en verte Nus curat damnes De ; E pur ceste achaisun Deu fevrier apelum .
Saciez que Romulus , Quant de Rume fut dus , Cez meis tuz cuntruvat E nuns lur enposat Par le cumant de De , Ki maint en trinite .
Ne hom ne s'en merveilt , S'il faire le poeit ; Si cum Caÿfas fist , Ki primierement dist Qu'uns hom deveit murir Pur le pople guarir ; E ço fut prophecie Del fil sainte Marie .
E pur cez achaisuns Eissi cist meis unt nuns .
Mais cuit qu'alquant dirrunt Ki puint de sens n'avrunt , Qu'en vain me travaillai , Quant jo des meis traitai .
Mais tels me pot blasmer , Nel savrat amender ; E cuit que tels l'orrat , Ki pur fol le tendrat .