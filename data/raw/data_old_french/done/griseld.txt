Paix soit a celle compaignie!
Et la douce Vierge Marie
En qui Jhesu prist chair humaine,
Qui des dames est souveraine,
Vueille tous ceulz de mal garder
Qui en paix veuldront regarder
D'une dame la vraye hystoire,
Qui tant est digne de memoire,
Que ses euvres sont appellees
« Miroir des dames marïees »,
Que j'ay emprises a rigmer
Affin que l'en s'i puist mirer,
Et que pregnent en passïence
Celles a qui vient pestillence;
Car qui bonne parole entent,
S'a lui ne tient, il en attent
Aucun prouffit en son affaire.
Si fait bon oÿr exemplaire
Et bonnes vertus raconter,
Dont on puet par raison monter
En l'estat de perfectïon.
Et cil qui par derisïon
Ou par rudesce n'en a cure,
Je doubte que de sa nature
Il ne soit de pou de vertu.
Et pour ce que plus est meü
Le cuer de l'homme par veoir
Que par letre sanz plus savoir
Et mieux s'i mettent les coraiges,
Sera ci fait par personnages,
Se Dieux nous en donne puissance,
D'icelle hystoire la semblance.
C'est de la vaillant Griseldis
Qui jadiz fu femme au marquis
De Saluce, nommé Gautier,
Laquele il voult tant essaier
Et tant de courroux lui offri
Qu'onques femme tant n'en souffri
Qui si bien s'en sceust deporter,
Car d'obeïssance porter
A son seigneur en tous endrois
Vint, ainsi comme ce fu drois,
En l'estat de perfectïon
A tresgrant consolacïon,
E tant que memoire en sera
Tant com li mondes durera.
Et fu ceste hystoire averie
Au vray effect en Lombardie,
Droit es confines de Pieumont,
Aussi comme au pié de grant mont
Qui depart France et Ytalie,
Ou siet la douce marquisie
Dont marquis et seigneur sanz per
Estoit, et se faisoit nommer,
Le dit Gautier, soubz qui estoient
Gouvernez et obeïssoient
De droit tous les autres marquis,
Barons et chevaliers de pris,
Escuiers, bourgoiz et marchans.
Tous lui furent obeïssans,
Si estoit cil marquis Gautier
Beau de corps, fort, preu et legier,
Noble de sanc et de lignie,
D'avoir riche et de seigneurie,
De bonnes meurs parfaictement,
Enrichi naturelement
Des biens de nature et de grace:
Si n'est pas mestier que j'en face
Quant a present plus long devis.
Mais il avoit son deduit mis
Seul en chacier et en voler;
Seulement se voult deporter
En oyseaux et en chiens chassans;
La riviere li fu plaisans
Et le bois au deduit des chiens.
Maiz point ne lui plot li lïens
Ne li estas de marïaige.
Souffrir n'en vouloit le servaige,
Ne n'en vouloit oÿr parler.
Et pou le veïst on meller
De gouverner sa seignourie,
Qu'en deduit demenoit sa vie
Par champs, par boiz et par rivierez,
A son gré en maintes manieres.
Maiz ses barons tant l'ennorterent
Par leur senz qu'a ce l'amenerent
Qu'il s'accorda a femme avoir
Affin de faire son devoir
Et que d'elle il eüst lignie
Pour maintenir sa seignourie,
Si com tout ce et autres choses
Vous seront orendroit descloses,
De la merveilleuse constance
Griseldis et de son enfance,
A l'onneur des dames de pris
Pour qui j'ay le ditter empris.
Et se moins bien est ordonné
Qu'estre ne deüst, pardonné
Nous soit, car mieulx le feïssons,
Se mieulz faire le sceüssons.
Je croy qu'il feust heure et saisons,
Puisqu'autre chose ne faisons,
D'aler voler sur la riviere,
Savoir s'en aucune maniere
Prendre y peüssons le haron.
Que m'en dites vous, my baron?
Y a il nul en ceste place
Qui beau gibier trouver nous face
Ou avoir puissons beau deduit?
Je vueil perdre mon oyseau duit,
Sire, se je ne vous conduis
Ou vous avrez plus beaulz deduis
Que vous n'eüstes maiz pieça.
Avant, Friquet, or y parra!
Tu as dit que bon compaignon!
Sire, alons y! Ne nous faignon,
Car trop bien sces ce qu'il nous fault.
Je vueil qu'on me pende au plus hault
Du beau gibet de Monfaucon,
Se voler ne faiz mon faulcon
Encore mut mieux qu'onques maiz!
Preng ce qu'il te fault et te tais:
Pou parler et bien besoignier!
Maine nous tost en beau gibier,
Si nous feraz joye et plaisir.
Or suz! faites noz gens venir
E monter tout appertement.
Le temps perdons mauvaisement
Qui ne nous avançons d'aler.
J'ay veu maintenant devaler
Trop beau hairon sur la riviere,
Si fault aviser la maniere
Comment il pourra estre attaint;
Car se mon faulcon le rataint,
Je vueil que je soye batu,
Se bien tost ne l'a abbatu,
Car assez est duit du voler.
Sire, pour Dieu, laissiez aler
Vostre oyseau aprez celle proye
En tel maniere qu'il la voye.
Si verrez tantost bel deduit.
Il me plaist bien. Or soiez tuit
Diligent de bon devoir faire.
Sire, se Dieu me gart de haire,
Vostre faulcon a ja saisi
Le hairon et mis dessoubz lui.
Si fault aler querre la proye.
Prise la voy, dont j'ay grant joye
Bien eüreux sommes de vol.
S'on ne me pende par le col,
Au queux le baurray a plumer,
Si qu'il soit prest a desjuner
Au moins sera ce d'avantaige.
Grant chose est d'un faulconnier saige
Et deça mer et dela mer.
Certes, nous bien devons amer
Nostre marquis, nostre bon sire,
Et Dieu prier qui le gart d'ire,
Car preudons est et de grant pris
Et de toutes meurs bien appris;
En lui n'a que bien et honneur.
N'onques maiz n'eümes seigneur
Qui si bien feust moriginé.
Bien sommes en lui assigné,
Qu'il est noble, bel, bon et saige.
Et s'il eüst hoir et lignaige
De sa chair pour lui succeder,
Qui aprez lui deust posseder
Ceste terre, moult eüreux
En feussons! si feust mes conseulz
Que hautement se marïast,
Affin qu'a sa mort nous laissast
Seigneur de sa propre lignie.
Foy que doy celle compaignie
Sire, j'en suis en grant pensee,
Car j'ay esté mainte journee
Avecques lui et en mains lieux.
Mais ainsi m'aÿt li vrais Dieux
Qu'onques en lui ne vi coraige
Qu'il eust cure de marïaige,
Ne qu'il en feïst compte en rien
Certes, je m'en esbahy bien,
Car il est assez en aage,
Beaux homs, fort, riche, preu et sage,
Et en tous cas bien avisé,
Et a bon conseil encliné
Fors tant seulement en ce cas.
Maiz femme ne prendra il pas,
Se son coraige ne lui mue.
Je suis cil qui plus l'en argue
Et plus lui en faiz mencïon,
Maiz adez dist qu'entencïon
N'a mie de soy marïer.
Or ne say pas se le prier
Y vaulroit plus qu'une autre foiz,
Car ce avient aucunes foiz
Qui onques ne pot avenir.
Maiz tant say je bien qu'asservir
Il ne s'i vuelt aucunement,
Pour ce que tous jours franchement
Vuelt vivre sanz melancolie.
Et pour ce que il ne voit mie
Qu'on y puist vivre sanz soussy,
Est il obstinez a ceci
Que de femme avoir ne fait compte.
Bien croy que petit y aconte,
Maiz je pense, s'on lui moustroit
Par bonne maniere et par droit,
En lui a plain signifïant
Comment il lui seroit seant,
Et le desir de ses subgez
Qui en vouloir sont avuez
A ce qu'il le soit haultement,
Que l'en verroit prouchainement
Sa voulenté toute muee.
La matiere est toute arguee,
Maiz que bien il feust advisez,
Car il n'est pas si desguisez
Qu'a ce ne soit assez propice.
Car s'il est tel qu'il y obice
Par argumens, pour eschever,
L'en les lui saroit bien sauver,
Qu'en sa court y a maint saige homme.
Si loeroie, voir, que, comme
La chose soit bonne et loisible,
Nous en preïssons un sensible
Qui la parole prononçast
Pour tous et au marquis moustrast
Ceste besoigne saigement.
Bien dites, sire, vrayement,
Et je croy qu'en finerons bien.
Un chevalier a ancïen
Un ceste court, bon catholique,
Et qui aime le bien publique,
Saige de droit naturel senz,
S'a plus veü qu'homs de ceenz.
Si est soubtilz et beau parlier,
Si que Ulixes, le conseillier,
Se ore feust o nous en vie,
Je croy, ne l'en passeroit mie;
Si seroit bon de l'en parler.
Haulz barons, Dieu vueille garder
Vous et celle chevalerie!
Bien viegniez, par sainte Marie!
Nous parlïons ores de vous,
Car nous nous garmentïons tous
Comment au marquis, nostre sire,
Pourrïons deprïer et dire
Qu'a soy marïer s'assentist,
Qu'a vis nous est qu'en avenist
Grant bien a lui et au commun.
Si estïons d'accort chascun,
Et tres a certes vous prïons
Tant chierement com nous povons,
Que pour nous lui vueilliez l'affaire,
Si com vous le sarez bien faire,
Moustrer familïerement,
Car chascun singulierement
En auroit grant joye endroit soy,
Messeigneurs, en la moye foy,
Simples homs suis et petit say
Et en moi petit d'avis ay
Pour ce devant vous proposer.
Ne ne le deveroye oser
Faire, se par commandement
Ne le faisoie seulement,
Qu'assez mieulx faire le sariez.
Tous vous prient que le faciez;
Sire, ne le refusez mie.
Ainsi soit il; car je me lie
A faire tout vostre plaisir.
Veez ci le marquis revenir,
Qui vient d'esbat, soy et sa gent.
Si nous traions vers lui briefment
Pour proceder en ce propoz.
Chier sire, Dieu vous croisse loz
Et vous doint honneur, paix et joye!
Je suis voz homs, ou que je soye,
Et vous mes sires naturelz;
Et vez ci vos humbles subgez,
Des plus grans une grant partie,
Avec le commun qui deprie
Ensemble eulx ma conclusïon.
Sire, la grant affectïon
Et l'amour grant qu'a vous avons,
Qui vous et les vostres amons
Chascun endroit soy fermement,
Nous ont donné le hardement
De vous aucune chose dire.
Comme il soit donques ainsi, sire,
Que vous et vos choses nous plaisent
Et en nul sen ne nous desplaisent,
Maiz tous jours nous ont bien pleü
Pour le bien qu'y avons veü,
Et reputons nostre bon eur
Que nous vous avons a seigneur;
Maiz une chose desirons,
Laquelle, se nous l'avïons,
Nous tenrïons pour fortunez
Mieux que nulz noz voisins d'assez:
C'est qu'au lïen de marïaige
Enclinissiez vostre coraige
Et que vo liberté passee
Des or feust un pou refrenee,
Et feussiez par raison lïez
Au droit des hommes marïez;
Car le temps s'en va sanz retour,
Et s'ore ez en ta jeune flour,
Viellece vient acourant fort
Et avec, que piz est, la mort
Qui nul ne nulle ne deporte,
N'a nul age ne se rapporte:
Morir fault et ne scet on quant.
Tes hommes donques humblement
Et tes subgez de cuer te proient,
Con ceulx qui ne refuseroient
Ja maiz a ton commandement,
Que leur donnez benignement
Liberté de querre pour toy
Une dame de hault conroy,
Noble d'estat et de lignie,
Clere de sanc, bien enseignie,
Belle de corps, et aornee
De biens en fait et en pensee,
Laquelle il plaise a ton coraige
Prendre et avoir par marïaige;
En laquelle aions esperance
D'avoir de toy et ta substance
De ton corps vray hoir et seigneur
Qui doye estre ton successeur.
Ceste chose a tes subgez donne
Affin que, se de ta personne
Il avenoit aucune chose
Dont ta presence nous feust close
Et tu t'en alaisses sanz hoir,
Il ne convenist remanoir
Tristes, pensis et en dolour,
Et sanz nul gracïeux retour,
Tes feaulx subgez et amis.
Ha! beaux seigneurs, il m'est a vis
Que pou d'amour a moy avez,
Qui vostre seigneur me clamez,
Et qui tant m'amiez et prisiez,
Ce dites, et me conseilliez
De present a moy marïer.
Me voulez vous dont martirer
En moy lïant en marïaige?
Chier sire, ton noble coraige
Et ta noble discrecïon
Pour ce n'ait indignacïon
Envers nous ne nostre priere,
Car saiches qu'en nulle maniere
Ne voulons fors ton bien parfait.
Se sceüssiez qu'il me desplait,
Ja prié ne m'en eüssiez,
Car puis que je seray lïez,
Petit avray de bon plaisir.
Franchement vif sanz desplaisir,
Joyeux de cuer et sanz soussy,
Et des que j'avray fait cecy
Penser et paine me sourdra,
Que trop penser me couvendra
Pour l'estat ma femme et de moy,
Et mon deduit en perderoy,
Et me fauldra mes jeux abatre,
Auxquels je me soulois esbatre.
Müer me fauldra mon coraige
Par la vertu du marïaige,
Et mon cuer faire feminin,
Se je vueil tenir le chemin
D'avoir en marïage paix.
Si pesant m'en semble le faiz
Que ne le pourroye porter,
Car je ne me quier deporter
Fors en ma franche liberté.
Du tout seroye deserté,
Se me boutoye en si mau pas.
Ha! sire, ne regardez pas
A la paine ne au soussy.
Maint sont marïé, Dieu mercy,
Qui moult vivent joyeusement
Et sont de bon gouvernement
Pour eulz et pour le bien publique.
Et aucuns, qui ceste pratique
De non marïer moult appreuvent,
De dures adversitez treuvent
Et des ennuis de jour en jour,
Et finent souvent en dolour
Et de corps et de conscïence.
Et ceulz qui, par bonne prudence,
Enclinent leur loyal coraige
Au bon lïen de marïaige,
Que vous dites estre si fort,
Ont avis et meilleur ressort.
Que n'ont les jeunes folz volages;
Folz, voire voir, que c'est folaiges
De soy arrester en jeunesce,
Que cil qui attent la viellesce
Ains que son cuer face meurir,
Avant ses jours se fait morir,
Car au retraire vient a tart,
Si n'a qui de meschief le gart.
Et quant est de l'esbatement,
Vous en arez si largement,
Se cest ordre vous tient en laisse,
Que le lairez ains qu'il vous laisse.
Si avrez, se Dieu plaist, partie
Par qui vous sera departie
Bonne amour, lÿece et plaisance,
Qu'assez avez senz et puissance
De la choisir plaisant et bonne
Selon vostre noble personne
Et quant vous voulez argüer
Que marïage fait müer
Par sa grant vertu les corages,
En mieux se müera li saiges,
Et le fol ja bien ne fera;
Ne ja pour ce ne devendra
Ta complectïon feminine,
Car bien scez que pas ne domine
La femme, maiz ce fait li homs;
Si changent les complectïons
Su subget par le dominant.
Et aussi moult desavenant
Est a prince de hault paraige
De finer ses jours sanz lignage
Avoir procreé de sa chair,
Auquel ait refuge et repair
Le commun peuple de sa terre.
Si tieng que li homs fault et erre
Qui obstinez est au contraire.
Pour ce, chier sire debonnaire,
De par voz subgez vous supplie
Qu'a ce vostre cuer s'umilie
Et soit a ce lÿen soubzmis
Mes feaulz subgez et amis,
La pitié que je ay de vous
Et la bonne amour qu'ai a tous
A ce font mon cuer convertir
Qu'onques mais ne volt consentir.
Moy delitoie en liberté
Et en ma franche voulenté,
Si est liberté de coraige
Petit trouvee en marïaige;
Ce scevent bien lez marïez.
Maiz pour vostre amour suis tournez
Et me submet par amisté
Du tout a vostre voulenté.
Si est il vray que marïer,
Fait moult les vertus varïer,
Et s'est une chose doubteuse,
Trespesant et souspeçonneuse,
Car souvent avient, chose est clere,
Que l'enfant ne ressemble au pere.
Et se aucun bien vient a l'omme,
Tout vient de Dieu, ce en est la somme;
Si lui recommende humblement
Le sort de mon marïement,
Esperant en sa bonté bele
Qu'il me ottroit a femme tele
Avec qui vivre puisse en paix
A mon salut des ore maiz,
Et je vous promet et ottroy
A prendre femme et tenir foy
Pour condescendre a vostre vueil.
Maiz une chose quier et vueil,
Laquelle vous me promettrez
Et sans enfraindre garderez:
C'est que celle que je prendray
Par m'eleccïon et vouldray,
Fille du prince des Rommains
Ou d'autre vaillant plus ou mains
Selon que bon me semblera,
Vous et chascun de vous avra
Agreable, et celle honnourrez,
Aimerez et obeïrez
Sans ce qu'aprez aucunement
En doiez estre mal content
N'aucunement en murmurer.
Sire, que bien devons amer
Tous ensemble vous mercïons
Tant humblement com nous povons,
Et regracïons chierement
Qu'il vous a pleu benignement
Condescendre a nostre priere,
Et vous jurons a lÿe chiere
Et certainement promettons
Qu'a vraye marquise tendrons
Et a nostre dame honnouree
Celle que ta bonté loee
Pour estre t'espeuse eslira.
A, sire, chascun l'aimera
Et obeïra, c'est raison.
Tous et toutes la serviron
En honneur et en reverence.
Qui vouldroit desobeir en ce
De droit seroit moult a blamer.
Craindre la voulons, et amer
De toute nostre affeccïon.
Car ou mond rien ne desiron
Tant comme dame a ton honneur.
Tenez, mon redoubté seigneur,
Ma foy pour tous ceulz qui ci sont,
Que sanz doubtance il vous tendront
Enterinement ceste chose,
Car saichiez bien, et dire l'ose,
Que le commun avra grant joye,
Maiz que de ce la nouvelle oye,
Et aussi avra, n'en doubt mie,
Toute vostre chevalerie
Et vos nobles entierement.
Saichiez sire, certainement,
Que ja nul n'y contredira,
Maiz le peuple s'esjoïra
A faire tout vostre plaisir.
D'uy en quinze jours sanz faillir
Femme a marïage prendray.
Saichiez que plus n'y attendray
Puis que le mien cuer s'i assent,
Se Dieu sanz plus le me consent.
Si en faites l'appareil faire.
Je vous commant que cest affaire
Soit ordonné tres richement.
Si semondrez solennelment
Et par personnes solennelles
Seigneurs, dames et damoiselles,
Et tous noz parens et affins,
Et noz bienveillans et voisins,
Que tous vïegnent a ceste feste.
Sire, c'est chose manifeste.
Ne pas de ce ne me merveil,
Qu'il y convient grant appareil.
S'en chargeray ce chevalier,
Vostre premerain conseillier,
Qui assez a sens de le faire
Sire, par le Dieu debonnaire,
J'en feray bonne diligence
Et tele, si com je le pense,
Qu'on s'en devera percevoir.
Chier sire, il vous faulsist avoir
Un vostre secret secretaire
Qui, par voz lettres, cest affaire,
Et par vostre commandement,
Declairast ordonneement
A vos subgez et bienveillans.
C'est bien dit. Je vueil et comans
Qu'on en mande un presentement.
Faites en venir un present,
Si lui en diray ma pensee.
Trop Joly, trop longue posee
As esté sanz point cheminer.
Gaignier te fault ton hebergier.
Va nous tost maistre Gontier querre,
Le bon secretaire, grant erre,
Qu'il viegne au marquis, nostre sire.
Tresvoulentiers je lui voiz dire,
Que le trop sejourner m'ennoye:
Certainement quant suis en voye
Et j'ay a troter quelque part
Par beau chemin, soit tost ou tart,
Et j'en faiz la poudre aler,
A vis m'est que doye voler,
Tant ay grant joye en mon coraige.
Ore, Dieu merci, encore ay je
Beau chemin et si fait beau temps,
Et s'encontre beaucoup de gens,
Dont il ne m'enuye pas tant.
Maistre, pour Dieu, venez avant,
Traiez vous devers le marquis,
Car longuement vous ay ja quis
Pour vous devers lui faire aler.
Amis, je voiz a lui parler
Tresvoulentiers et lÿement.
Sire, a vostre commandement
Suis venus. Que vous plaist il dire?
Bien soyez vous venu, beau sire!
Ja savrez ce que nous voulon.
Saichiez que mon intencïon
Est de moy briefment marïer
Et femme en l'eglise espouser,
Sur quoy j'ay eu certain avis.
Si y ay ja un jour prefix
Ouquel les noces estre doient;
Et pour ce que je vueil qu'i soient
Noz amiz et subgez de nom,
De nostre terre et d'environ,
Pour ce vous ay je envoyé querre
Pour faire les lettres bon erre
De la semonce general.
Et si vueil qu'en especïal
Y soit semons a grant noblesce
Le noble conte et la contesse
De Panice, ma suer germaine,
Et qu'avec lui grand gent amaine
Des nobles de sa nacïon.
Sire, c'est droiz que facïon,
Chascun endroit soy, vostre vueil,
Et pour ce vostre commant vueil
Acomplir de tout mon povoir.
Unes lettres feray, pour voir
Se la fourme vous en plaira.
Or faites dont et on fera
Les autres d'autelle substance.
Une en ay mise en ordennance.
Sire,

Les autres pareilles feray,
A chascun selon sa personne.
Je le vueil. La fourme en est bonne,
Si en faictes vostre devoir.
Chiens et oyseaux nous fault avoir
Et aler prendre aucun deduit,
Que bonne piece y a, ce cuit,
Que n'eümes deduit de chace.
Un grant cerf say, se Dieu me face
Preudomme, et bien le monstreray
Car es boiz un veü en ay
Plus grant qu'onques maiz je ne vi.
Or suz, my baron, alons y!
Je ne demandoie pas mieux.
Ore est, Dieu merci, beaux li gieux!
Sire, saichiez que je trouvees
Ay les erres et les fumees
Du cerf, et tost le trouverons,
Si croy que beau deduit avrons
Se Dieu plaist, celle matinee.
Foy que je doy mal assenee!
J'ay veu le cerf en ce boiz la:
Onques Actheon ne chassa
Plus grant, plus bel, ne plus cornu.
Si nous en est bien avenu,
Car je me recort bien encors,
Qu'il est sommé de quinze cors.
Si nous fault noz chiens assembler:
Gauvain, Tristran, Yseut, Sanglier,
Maucourant, Tirant, Melampus,
Et le cruel Esicropus,
Clabaut, Tirati et Rifflart
Hustin, Noiseux, et Agrapart,
Genievre, et le fier Fernagus;
Tost sera le cerf abatus
Par eulz, je ne m'en doubte mie.
Et j'aray en ma compaignie
Le bon levrier Melancassés
Et le legier Inobatés,
Brïet, Bertran, et Goulïas,
Et le gentilz Caridamas,
Avecques ma levriere blanche,
Helaine, Yolant, Esperance,
Joyeuse, Gentilz, Yvorine,
Et Galoise a la haulte eschine,
Avec Volant qui si bien court.
Certes, bien sera tenu court
Le cerf: il n'en fault plus parler,
Maiz a la chace fault aler,
Car ja sommes prez de la proye.
Passer la voy par celle voye.
Harou, Clabaut! Voyci la beste!
Va la, Tirati, et l'arreste!
Haire, Lancelot! haire, haire!
Ces mastins si ne font que braire.
Mau saint Lou les puisse mengier!
A paines osent approuchier
La beste qu'ilz voient a l'ueil.
Va la, Goulïas! J'ay grant dueil
Qu'autrement tu n'y prenz l'avance.
A! gentilz levriere Esperance,
Nous faulras tu a ce besoing?
Se tu l'attains, m'amour te doing.
Or y parra, Caridamas!
A! Yvorine, mar y vas,
Tu es trop foible a l'entreprendre.
Mon seigneur, s'on ne me puist pendre,
Veez le cerf pris par Agrapart!
Se j'eusse sayette ne dart,
Incontinent l'eüsse mort!
Descochier feray ja si fort
Ma saiette au large barbel
Que je croy puis le temps Abel
Ne vistes plus beau cop ferir.
Attaint avez jusqu'au morir
La beste: c'est bien de vostre eur.
Loez en soit Dieu, mon seigneur;
Emportee en ert a grant joye.
Cornez prise tost, et la voye
Prenons de nous mettre au retour.
Voulentiers! j'aime bien le tour
De retourner, car grant soif ay:
De bon appetit buveray,
Quant venuz serons a noz lieux.
Mon pere, bon jour vous doint Dieux!
Noz brebis, les menrai je aux champs?
Nenil, ma fille: il n'est pas tamps,
Qu'il est trop grant feste aujourd'huy.
Certes en toy ay bon refuy
Et bon recours, ma fille chiere,
Car tu m'ez fille et chamberiere,
Voire mere, se Dieu m'aït!
Avez vous bien dormi anuit,
Pere? Comment vous a esté?
Par foy, fille, pou de santé
Puis avoir, dont moult me desplaist.
Vous l'arez bonne, se Dieu plaist,
Pere: ne vous courrouciez mie.
Je vous feray si bonne aÿe,
Se je puis et Dieu le me doint,
Que tantost serez en bon point,
Car je le vueil et doy bien faire.
Mon tresdoulz enfant debonnaire,
Je say bien que tu en feras
Trestout le mieulx que tu pourras,
Car je t'ay tresbonne trouvee.
De Dieu soies tu honnouree,
Qu'onques ne fu meilleur, ce cuit.
Je m'en voiz faire vostre lit
Et baloier nostre maison
Affin que nettement soyon,
Doulz pere, en nostre povreté,
Que, se bonne vous ay esté,
Se Dieu plaist, meilleur vous seray.
Froissart, il me semble que j'ay
Ceste fille veu trop de foiz;
Di moy, se tu point la cougnois,
Qui elle est et de quelle vie?
Certes, sire, je ne croy mie
Qu'onques en feust une autre tele.
C'est une trespovre pucelle,
Fille d'un povre laboureur
Qui feust or mors a grant doleur
De foiblesse et de povreté,
Se n'eüst celle fille esté
Qui le sert si diligemment.
Au matin va soigneusement
Garder les brebis de son pere,
Auquel elle est et fille et mere
Pour la bonté qu'elle lui fait,
Sa quenoille filant y vait,
Et au soir, quant elle revient,
Ainsi comme il appartient
A son povre pere et a lui,
Au mieux que puet et sanz enuy
Leur petite vie appareille,
Car je croy qu'a Dieu se conseille.
Et si couche son pere et lieve
Et soustient, que point ne lui grieve
Sa vieillesce, treshumblement;
Et lui fait, pour dire briefment,
L'amour toute et l'umanité,
Qu'elle puet en sa povreté:
Et tele en a la renomee.
Certes, s'en doit bien estre amee,
Car c'est fait de tresbon enfant.
Je l'ay veüe moult souvent
Gardant brebis par mi ces champs.
Maiz sa maniere est bien plaisans;
Dieu la vueille en bonté parfaire,
Et tant qu'elle puisse a Dieu plaire,
Car simple semble et sanz orgueil.
Amis, alez tost et mon vueil,
Brief et adroit, accomplissiez,
Car je vueil que faire faciez
Pour noz noces ce qu'il fauldra,
Tant com le jour approuchera,
Riches habis et vestemens,
Joyaux, ceintures, ornemens
Pour en atourner l'espousee.
Sire, la robe façonnee
Ne pourroit estre proprement,
Se la mesure justement
N'estoit prise du cousturier.
Faites hardïement taillier
La robe sur une meschine
De la court, qui a nom Blanchine:
L'espeuse est comme de son grant.
A Dieu, mon seigneur, vous commant.
Fait sera a vostre plaisir.
Je ne me puis trop esbahir,
Non font les subgez du marquis,
Ou si tost a la femme quis
Que prendre doit a marïage;
Et si ne scet nul son coraige
Ne quelle femme il doit avoir.
Grant merveille me semble voir,
N'onques maiz ne vi la pareille,
Car son fait du tout appareille,
Et y a ja mis certain jour,
Sanz ce que aucun saiche le tour
De son vueil ne de son affaire.
Neantmoins l'appareil feray faire
Si qu'en moy ne demourra pas.
Appareilliez sont ja les draps.
Et les joyaux nobles et riches
Et le disner qui n'est pas chiches.
Si est ja l'eure d'espouser;
Pou puet le marquis demourer
Qu'il ne viegne a ses espousailles.
Ne say se sont faultes ou failles
Des noces du puissant marquis,
Car ce propre jour nous a mis
Certainement qu'espouser doit,
Et si n'est homme qui en soit
Percevant en nulle maniere.
Moult arons nostre dame chiere
Par raison, que moult l'attendons.
Dieu nous doint qu'encor en aions
Grant joye et le peuple ensement!
Comment va, beaux seigneurs, comment?
Avez vous tout fait preparer,
Robes et joyaux, pour parer
Ce jour la nouvelle espousee?
Oÿl, sire, bien atournee
Sera de tout et richement
Car c'est bien raison voirement
Qu'en noble estat vous le pregniez.
Or vous pri je tous que viegniez
O moy, qu'encontre vueil aler
A celle que doy espouser:
Si y vueil belle compaignie
Tous le feron a chiere lie,
Chier sire, a vostre bon plaisir.
Faites nous ces dames venir.
Et ces courtoises damoiselles
Qui les dames et les pucelles
Bienviegneront de nostre dame.
A tresgrant joye yrons, par m'ame,
Que nous l'eure moult desirons
Que dame et marquise ayons
Qui de nous tous soit obeÿe,
Chierie, amee, conjoÿe,
Et servie treshumblement.
Mon pere, on dit communement
Que le marquis, nostre seigneur,
A grant joye et a grant honneur
Doit au jour d'uy estre espousez;
Et pour ce, se vous le voulez,
Voulentiers assez tost yroye
O les pucelles et verroye
Celle dame qu'il doit avoir,
Maiz que j'aye fait mon devoir
Et mes escüelles lavees
Et deswidïes mes fusees
Et mise no maison a point.
Ma fille, il ne me desplaist point,
Ains as bien dit et bien m'agree:
Assez as de paine enduree
Ceens au long de la sepmaine,
Si ne pués pas tousjours en paine
Vivre sanz aucune lÿece.
Moult as grant part a ma tristece
Et a ma grant neccessité,
Si vuelt raison et equité
Que plus doulz en soies menee,
Car je say bien qu'en ta pensee
N'a se bien non, dont moult suis liez.
Querre voiz pour laver voz piez
Au soir, quant vous vous coucherez,
Une cruche d'eaue ci prez,
Avant que voise voir la feste.
Je le metteray sur ma teste
(Je croy bien que c'est le meilleur)
Et puis je verray ja l'onneur
De l'espeuse au noble marquis.
Vieng ça, Griseldis! Griseldis,
Ou est ton pere, di le moy.
He! treschier sire, par ma foy
Il est, ce croy je, en sa maison.
Va le querre et lui dit que mon
Plaisir est que je parle a lui
Et qu'il viegne parler a mi
Tantost, sanz esloigne y trouver
Sire, puis qu'il vous plaist rouver,
Je lui voiz incontinent dire.
Pere, le marquis nostre sire
Vuelt en present a vous parler
Et m'a dist que vous face aler
Vers lui; si yrez, s'il vous plaist.
Chiere fille, ne me desplaist;
Ains est bien raison que g'y aille,
Que je bien doy faire sanz faille
Son plaisir de tout mon povoir.
Je m'en voiz vers lui pour savoir
Son plaisir et sa voulenté.
Sire, cil qui vous a creé
Par sa grace vous doint bon jour!
Bien viegnes tu, car par amour
Vueil parler en secret a toy.
Retraiez vous trestous, que un poy
Vous vueil dire de ma pensee.
Janicola, mainte journee
T'ay veü preudomme clamé
Et si m'as tousjours bien amé,
Et rien que vueil ne te desplaist;
Une chose vueil et me plaist:
C'est que par toy me soit donnee
Ta fille a femme espousee,
Et moy, combien que soies mendre,
Doiz et pues tenir a ton gendre;
Ainsi le pués croire de voir.
Mon seigneur, je ne doy vouloir
Aucune chose, ou desvouloir,
Fors seulement ce qui te plaist.
Ton plaisir pas ne me desplaist.
Mon seigneur es, si ay raison.
Entre un petit en ta maison,
Toy et ta fille seulement.
Dire lui vueil celeement
Aucune chose et demander
Pour moy plus a plain informer
De son gré, et elle du mien
Griseldis, m'amie, ça vien!
A ton pere et a moy agree
Que soies ma femme espousee,
Et croy que d'accort en seras,
Ne pas ne me refuseras
Ainsi com je le pense et croy:
M'espeuse vueil faire de toy,
Maiz avant vueil que façons clere
Une chose devant ton pere,
Que, ou cas que je te prendray
A femme et espouseray
(Que j'entens faire de present),
Savoir vueil par droit convenant
Se, de ta franche voulenté,
Le corage as entalenté
Et vuelz encliner et soubzmettre
A ma voulenté, sanz demettre,
Par tel maniere que de toy
Et de ta personne, par moy,
Et de ce qui te touchera,
Soit fait tout ce qui me plaira,
Sanz repugnance ou contredit,
En fait, en pensee ou en dit,
N'en signe en aucune maniere;
Savoir vueil ta pensee entiere
Sur ce, si soiez avisee,
Car il me plaist que devisee
Soit la chose, present ton pere.
Sire, d'estre t'espeuse chiere,
Non mie ta povre meschine,
Tant seulement ne sui pas digne;
Maiz puis que ta bonté le vuelt
Et fortune ne le desvuelt,
Ains doucement le me presente,
Ja maiz pour dolour que je sente
Ne diray, ne demanderay,
Ne feray, ne ne penseray
Chose que je puisse savoir
Qui soit encontre ton vouloir.
Ne ja maiz rien ne me feroies,
Non pas se morir me faisoies,
Que je ne souffre voulentiers,
Et telz est mes vouloirs entiers:
Ja par moy n'en sera menti.
Tu le me promés dont ensi
Du franc vouloir qui est en toy?
Oÿl, mon seigneur, par ma foy,
Se mon pere le me consent.
Son plaisir vueil entierement
Et a ce j'ay mon cuer soubzmis:
Puis que son vouloir y a mis,
Tous tes commans me sont legiers.
Il souffist. Mes amis entiers
Et bien amez, vez cy ma femme,
Vez ci m'espeuse et vostre dame!
Ceste amez, doubtez, honnourez,
Cherissiez, et dame clamez,
Et se m'amez aucunement,
Amez ceste treschierement,
Car ainsi me plaist et agree.
Avant, dames! Tost soit paree
Et de riches habis vestue,
Si soit des povres desvestue,
Et tres richement atournee.
Nostre chiere dame honnouree,
Que toutes devons honnourer,
Desvestir vous fault et parer
De ceste escarlate vermeille,
Car vostre beauté nonpareille
Serra mieux en ce noble habit
Qu'elle ne feroit en petit;
Et bien certes vous appartient,
Car ceste honneur ne vous avient
Fors pour le bien qui est en vous.
Chiere dame, prenez de nous
En gré ce que faire savons,
Que faire de bon cuer devons
Et voulons tout vostre plaisir.
Mettre ne pourroye en taisir
Les merveilles que dire doy,
Car nostre dame que je voy
De son povre habit desnüee
Est, ce me semble, aussi müee
Que je la recougnoiz a paines.
Nous cuidïons estre certaines,
Et je meïsmes endroit moy,
Que plus riches feussons de soy
Et deüssions par marïage
Avoir mari de tel lignage
Qu'el n'eüst osé esperer.
Pour ce ne se doit desperer
Nulle fille de povreté,
Car on dit que boneureté
N'est pas en souëf nourreture.
Onques n'ot entente ne cure
A nul delit ou qu'elle alast,
Que rien n'estoit que tant amast
Que simplesce et humilité;
Pour quoy Dieu, qui est Verité
Haultement l'a guerredonnee,
Et l'a dessuz nous couronnee,
Vueillant lui son bienfait merir.
Treschier sire, il vous fault venir
O l'estole et o le fanon
Espouser, quant temps en avon,
A l'usaige de sainte Eglise,
Le bon marquis et la marquise.
Que Dieux vueille a l'assemblee estre!
Dame, bailliez moy la main destre,
Et vous aussi la vostre, sire.
Marquis, ou nom de Nostre Sire
Prendre voulez par marïage
De vostre pur et franc coraige
Cestui enfant, ceste pucelle,
Griseldis, la bonne et la belle,
Et ycelle a femme prenez,
Et tel part en vous lui donnez;
Que femme en mari doit avoir?
Et vous, belle, voulez avoir
Et prenez de fait et d'avis
A mary Gautier, le marquis,
Et a lui vous donnez en femme,
Avec la precïeuse gemme
De la vostre virginité,
Au plaisir de la Deïté?
Et pour ce, sans y rien desdire,
Je vous espeuse, et Nostre Sire
Vous doint ensemble paix et joye!
Or estes vous, Dieu mercy, moye,
E je sui vostres autressy.
Faites sëoir a disner, s'y
Ferons tresbonne chiere et lye.
Et toute celle compaignie
Face joye, car je l'en pry.
Je m'esbahis comment ainsi
Peut or ma dame estre enseignie!
Ne semble pas que feust nourrie
En l'ostel d'un povre pastour;
Ains semble mieux, a son atour
Et a sa tressaige maniere,
Que en l'ostel d'un emperiere
Ou en aucun palais royal
Ait demouré que ci aval
Entre ces povres laboureurs.
Moult est plaine de bonnes meurs
Et de bonnes condicïons.
Pas au premier ne cuidissons
Qu'en lui eüst tant de savoir
Et se Dieu plaist, elle avra hoir
De mon seigneur prouchainement,
Qu'enceinte est ja grandement.
Dieu l'en face a joye delivre,
Si qu'elle ait hoir qui puisse vivre
A l'honneur et au bien publique.
Or sera bergerie frique,
S'il plaist a Dieu, des ore maiz.
Pour nous est bien tournez li plais
Quant la pastoure Griseldiz,
Qui tant fu en faiz et en diz
Plaine de simple humilité,
Et qui adez en charité
Nous a tenue compaignie,
A de meurs esté enseignie,
Tant que par sa benignité
Est advenue dignité
D'estre marquise de Saluce.
Foy que doy Dieu et sainte Luce,
Bien en devons estre jolis,
Et quant a moy, chappeau faitiz,
Gans et nouvelle gibessiere
Avray desormaiz, et bergiere
Aimeray qui est de hault pris,
Car bien me vant que suis appris
Aussi bien, voire, et aussi bel
Que homme qui soit en ce hamel
De garder brebis et aigneaux.
Resjoÿssons nous, pastoureaux,
Et mettons paine de venir
A honneur, affin qu'avenir
Puissons a noblesse une foiz;
Ja sera pour nous vive voix
Et nostre bon estat creü.
J'avoye des pieça eü
Entencïon de chevaucher,
Maiz or me vouldray je avancier
Aux armes, et en guerre aler
Bien brief, qui qu'en doye parler;
Si esprouveray ma proesce,
Et s'en mon cuer a gentillesce,
L'en le verra bien en la guerre.
Si revendray en ceste terre
Bien montez et a grant noblece,
S'acheteray, s'on le me lesse,
Une cote a mailles de fer;
Maiz il n'y a deable en enfer
Si hardi comme je seray.
Ma houlette aguisier feray,
Taillant com rasoir de Guingant,
Et porteray comme brigant
Mon arc et une massuette,
Car, puis que la guerre me hette,
Foy que je doy a tous les sains,
D'un gentilz fouët seray ceins,
Estroit au desseure des rains,
Par dessuz la maille de fer.
Nulz homs ne me pourra vëer
Que ne soye bien abilliez.
Ne suis pas ainsi conseilliez.
Penser ne vueil a chose tele.
J'aimme mieux amer Marotele,
Et la faire au fresteau danser,
Que moy faire fol ressembler
Pour contrefaire l'omme d'armes.
Tu n'ez bon fors qu'a estre carmes,
Moine recluz ou jacopin.
Tu ne vaulx qu'a estre beguin
Ou hermite en quelque hermitaige,
Car tu es couart d'avantaige,
Maiz je suis hardi et vaillant.
Or ne m'alez point assaillant,
Rifflart, ne disant villenie.
Je suis d'aussi bonne lignie
De bergerie com vous estes.
Si m'ait Dieu, sire, c'est grant festes!
Et que vault uns homs qui n'a teste?
Maiz vivez ainsi que une beste,
Si en vendrez a beaux chevaulx.
Uns homs qui ne prent grans travaux
Et ne met son corps a proesce,
Il n'est pas digne qu'on le laisse
Avoir joye, paix, ny honneur.
Ha! Rifflart, ce seroit doleur
S'il estoit ainsi com vous dites.
Chevalier ne suis, ne hermites,
Maiz je suis bergier amoureux,
Et si vueil dire qu'aussi preux
Suis, et faiz autant de beaux faiz
Com vous avez encores faiz,
Et autant de beaux faiz feray
Com vous, partout ou je seray,
N'a voz diz goute ne m'aioque.
Tu diz trop bien, maiz je me moque!
Tu les feras beaux a giffais.
Ma vie sera des or maiz
En honneur et en vaillantise.
Si m'efforceray sanz faintise
D'estre bien montez et armez,
Et s'aray esperons dorez,
Se fortune le me consent.
Jouster yray dru et souvent,
Et vainqueray mes ennemis,
Et quant j'aray le mien corps mis
En honneur et chevalerie.
Je yray conquerre en Sirye
Ou ailleurs terre et hault renon,
Ainsi com fist pieça Jason
Qui conquist la toison doree;
Et ainsi sera renommee
Ma personne par tout le monde.
He! sire, je vueil qu'on me tonde
Se vous n'estes un fol cornart,
Qui par ce cuidiez avoir part
En honneur plus que je n'aray.
Quant mes ganz faitiz mis avray
Et mon chappellet de festus
O mon tabart qui est veluz
Et bien faiz de tresbon bureau,
Ne seray je pas bien et beau
Pour partout estre honnestement?
Seray je pas souffisanment
Montez de patins a rouelle
Et d'eschaces, quant Marotele
Yray vëoir, s'il fait lait temps,
Et s'aray solers bien fermens
A troiz ou a quatre noyaux?
Ne luiteray je aux pastoureaux
Quant vouldray en lieu de tournoy?
Je pense estre de tel conroy
Que g'y conquerray belle amie.
Meschant, ne souffira il mie?
Fol est qui plus demander ose,
Car Jason ne fist onques chose,
Ny Hercules, ne roy Artus,
Non pas certes le dieu Bacus
Qui fist mainte fiere merveille,
Que je voulsisse la pareille
Faire pour laissier mes brebiz;
Car quant en santé les nourriz,
Mieulx, ce me semble, ne puis faire.
Compains, pour certain ton affaire
Est bon et bel, je m'y accort;
Si te confesse que j'ay tort
Et tu as bon droit et raison.
Si vueil emploier ma saison
A estre bergier amoureux,
Que mieux vault estre paoureux
Par raison qu'estre fol hardi.
Pour ce m'emploieray sanz sy
A faire ce qu'il te plaira,
Tant comme mon corps vie ara.
Loé soit Dieu, qui tout crea
Et par sa mort nous recrea,
De la marquise, nostre dame,
Qu'on ne pourroit parler de fame
En ce monde plus vertueuse!
Vive tel dame! Onques oyseuse
N'est d'ouvrer vertüeusement,
Puis pense du gouvernement
De l'ostel, puis est ses mestiers
D'accorder les familïers
Du marquis s'ilz se sont mellez,
Puis conseille les desolez,
Et les desconfortez conforte;
Et aussi, s'il plaist a Dieu, porte
Fruit dont grant joye nous vendra.
Beneoït soit qui l'engendra,
Qu'envoïe est des cieuls ça jus
Pour le bien publique et salus.
Si le vueille Jhesus garder!
En fait, en dit et en parler
Est tant saige et si bien apprise
Que chascun bon la loe et prise;
Grant joye est de la regarder.
Dame, il nous fault tantost aler
Secourir nostre bonne dame,
Car grant espace a ja par m'ame,
Qu'elle traveille et a grant paine.
La saige femme y est, qui maine
Grant dueil que plus tost ne delivre.
Dieux l'en face a joye delivre!
Dame, alons y, c'est bien raison
Qu'aïde toutes lui façon,
Qu'en lui a moult bonne personne.
Son bon los de toutes pars sonne,
Et toujours croist sa renommee,
De bonne eure feust elle nee.
Quant a dame l'avons eüe,
Longuement l'avons congneüe;
Maiz certes a tous biens s'adonne.
Loons Dieu de quant qu'il nous donne.
Nous avons une belle fille.
Foy que je doy Dieu et saint Gile,
Plus bel enfant pieça ne vi.
Si convendra penser de lui
Et la garder treschierement.
Nourrice, il convient bonnement
Que cest enfant soit bien nourri.
Ma dame acouchee de lui
Est de present, la grace Dieux.
Quel enfant elle eü, un fieulx?
Maiz une fille, monseigneur,
Qui de joye et de grant honneur
Est, se Dieu plaist, predestinee.
En bonne heure soit elle nee!
De par Dieu soit, puis que c'est fille.
Pensez en bien, et par saint Gille
Grandement paieray le vin;
Maiz, se par le congié divin
Un filz feust, j'en eusse grant joye.
Monseigneur, ce que Dieux envoye
Doit chascun en gré recevoir;
Et quant de moy, saichiez de voir
Que tresbien je le garderay,
Et si diligente en seray
Que j'en devray estre loee.
Couchie sera et levee
Soigneusement, n'en doubtez mie.
Et si avra de la boulie
Et des eufs fres pour la coulour
Du mains deux ou trois foiz le jour,
Et assez tetteray aussi,
Car assez ay lait, Dieu mercy,
Pour tresbien un enfant nourrir.
Veoir vous vieng pour secourir
Vous et l'enfant, ma douce amie.
Ma fille est elle bien nourrie,
Bien peüe et bien aaisie?
C'elle feust guerres efforcie
L'on entendist a la sevrer.
Elle scet aler et parler,
Dame, si puet estre sevree,
Toutes les foiz qu'il vous agree,
Ou, se voulez, des maintenant.
Je le lo bien, affin que tant
En soies plus pres, car souvent
Y prendray mon esbatement,
Que moult tendrement je l'ay chiere.
Tenez ceste plaine aumosniere
De monnoie et vous en aysiez,
Que bien est raison qu'en soiez
Tresbien paiee et largement,
Quant nourrie diligemment
L'avez et en bon point rendue.
Moult ay bonne fortune eüe
Quant femme ay pris si vertüeuse
Et de tout bien faire soigneuse,
Qu'ains maiz je ne vi la pareille;
De sa prudence me merveille,
Maiz sa constance esprouveray.
O Griseldis, que tant amay,
Ay amee, et aim de present,
Combien qu'or soies haultement
En plaisant fortune eslevee,
Bien pense que pas oublïee
N'as la vie et la povreté
Ou tu as en t'enfance esté,
Ne la maniere par laquelle
Tu, qui estois povre pucelle,
Entras en celle seignourie.
Assez t'ay amee et chierie,
Et encore fay, maiz ainsi
N'est il pas, dont j'ay dueil en my,
Quant des barons de mon hostel.
Ains, quant un vueil, ilz vuellent el,
Et vont ensemble murmurant
Depuis que tu eüz enfant,
Car ilz ont desdaing et despit
D'avoir dame de si petit
Estrasse et si basse lignie;
Et moy, qui vueil ma seignourie
En paix tenir, pour leur parler
Avec eulz fault obtemperer,
Descendant a l'opinïon
D'autrui et a la moye non,
Et de nostre fille ce faire
Que rien plus ne me puet desplaire
Ne faire au cuer plus de doleur.
Si ne vueil faire tel horreur
Sanz le te faire avant savoir.
Ains vueil, qui qui s'en puist doloir,
Que tu t'accordes a ce faire
De franc vouloir et debonnaire
Et que pregnes, de ce qui en ce
Se fera, bonne passïence,
Comme tu le me promeïs
Quant a ton espeux me prëis.
Mon seigneur ez, sire marquis,
Et moy et ce petit enfant
Sommes tienes entierement.
Si fay ton plaisir de tes choses,
Car, sanz trouver en tes diz gloses,
Nulle chose ne te puet plaire
Qu'a moy doye ou puisse desplaire,
Et ce j'ay en mon cuer fichié
Si ques ja n'en ert effacié;
Pour procés de temps, ne pour mort,
Ne pour nulle rien tant soit fort
Müer n'en verrez mon coraige.
Mon sergent, fay moy un messaige,
Que te diray secretement.
Va a la dame de present
Et lui di que, comment qu'il aille,
Il convient que elle te baille
Sa fille, com j'ay ordenné,
Pour en faire ma voulenté
Et ce que j'en ordonneray.
Sire, voulentiers je feray
A mon povoir vostre plaisir.
Dame, qui je vueil obeïr,
Je vous suppli que pardonner
Me vueilliez et non imputer
Ce dont je suis contraint au faire.
Tressaige dame estes d'affaire
Et assez savez par raison
Que c'est d'estre en subjeccïon
Et soubz puissance de seigneur,
A laquelle, ne par rigueur,
Ne par nul engin, resister
On ne pourroit, ne contrester,
Qu'exemples avez veü mains.
Chiere dame, je suis contrains
De ceste fille vous oster
Et d'icelle o moy emporter,
Pour faire et acomplir briefment
Du marquis le commandement.
Si ne vous en vueille desplaire.
Amis, tout ce qu'il en vuelt faire
Pense d'accomplir et parfaire.
Toutevoies, je te requier
Une chose, et te vueil prier:
C'est que le tendre corps de ceste
Fille ne soit mengié de beste
Sauvage, ne d'oyseaux sauvages,
Toutevoies se tes messaiges
Ne t'est enchargiez au contraire.
Sire, j'ay fait, n'y vault le taire,
Tout ce que tu m'as commandé:
L'enfant a a Dieu commandé
Et fait le signe de la croix
Sur elle, et sanz nulz effrois,
Et sanz moustrer nul signe d'ire,
M'a voulu commander et dire
Que j'en face tout ton commant;
Maiz moult me pria doucement
Que sa chair tendre et delye
Ne feust devoree ou mengie
D'oyseaux ne de sauvage beste.
Preng ceste fille a ma requeste
Et l'envelope en souëfs dras;
En un panier le metteras,
Et, sur une mule portant
Souëf, tost et secretement
Le porte a Bouloigne la crasse
(Car il convient que ainsi se face):
A la contesse de Panice.
Diras qu'elle le me nourrice,
Qu'elle est ma droite suer germaine,
Et que pour m'amour pregne paine
De l'enseignier et introduire
De bonnes meurs et de desfuire
Les vices qui sont a blamer,
Sur quant qu'elle me puet amer;
Et que ce me face et furnisse
Sanz que le conte de Panice
N'aultre puist estre appercevant
Dont venu lui sera l'enfant,
Et que la verité en cele.
Sire, fait ert de la pucelle
De tous poins a vostre ordennance.
Dame, qui Dieux ottroit plaisance
Et croisse honneur et bonne vie,
Monseigneur le marquis vous prie
Que cest enfant, qui sa fille est
Et vostre niepce, qu'il vous laist
Et envoie pour la nourrir,
Vous vueilliez garder et tenir
Et introduire en bonnes mours;
Et que sur toutes les amours
Que vous povez a lui avoir
A nullui ne faciez savoir,
Neïz meïsmement au conte,
Cestui secret que je vous compte,
Ne dont l'enfant avez eü.
Amis, l'enfant soit bien venu!
Tresvolentiers le garderay
Et cest affaire celeray,
Car pour mon frere bien feroye
Greigneur chose, se je savoye,
Et plaisir en toute maniere.
A Dieu vous di, ma dame chiere,
Qui santé vous doint et lïece.
Femmes, entendez sanz paresce
A la garde de cest enfant.
Donnez m'a esté maintenant
Et d'estrange terre envoiez.
Dame, de ce seure soyez
Que grant diligence en feron.
Certes, c'est un bel enfançon
Et bien semble estre de grant lieu.
En la bonneure et de par Dieu
Recevons l'enfançon en garde.
C'est bien raison que l'en le garde,
S'en ferons toutes no devoir.
Quel chiere, dame?

Sire, quant vous la faites bonne
Je me rigle a vostre personne,
Car mieux, ce me semble, ne puis.
Dieu merci, bien enceinte suis,
Qui m'en doint delivrer a joye.
Ce vueil je, dame. Liez seroye
De vous voir faire chiere lie.
Jouer voiz en la galerie
Avec ces autres chevaliers,
Qu'a eulz devise voulentiers
Et o mes amis m'esbanoye.
J'ay merveilles, se Dieu me voye,
De la marquise nostre dame;
Onques si vertüeuse femme
Comme je la voy je ne vi.
Quatre ans a passez au jour d'uy
Qu'elle ot une fille moult belle,
S'a plus de deux ans que nouvelle
N'en ot de personne qui vive,
Ne ne scet s'elle est morte ou vive;
Et si n'en fait semblant ne chiere,
Ne signe en aucune maniere.
Onques maiz ne vi sa pareil.
Tant est constant que m'en merveil,
Car veü l'ay de foiz pluseurs
Devant le marquis et ailleurs,
Et qu'il sa face remiroit,
Qu'onques elle ne se muoit,
N'onques je ne l'oÿ parler
De sa fille un tout seul parler;
Ains moustre tousjours lye chiere
Et en devant et en derriere,
Sanz aucun signe de doleur,
Et si r'est grosse a grant honneur.
S'en puisse elle vëoir delivre
Et enfant avoir qui puist vivre
Au prouffit et honneur de tous!
Dames, pour Dieu, il fault que vous
Viegniez en present a ma dame,
Car elle traveille, par m'ame,
Et si n'a point de compaignie.
En sa chambre est toute esbahye
Du mal d'enfant qui si l'argue.
De nous sera tost secourue.
Alon y, dame, je vous prye!
Alon, si lui faisons aÿe,
Car bien croy qu'elle en a mestier.
Bien devons Dieu regracïer,
Car ma dame a eu un beau filz.
Faites joye, sire marquis,
Car un beau filz, Dieu grace, avez.
Bien viegne il! Dieux en soit loez
Et de tout quanqu'il nous envoye.
Certainement j'en ay grant joye!
Soit bailliez a bonne nourrice
Qui tressouëfment le nourrisse
Si qu'il croisse fort et amende.
Sire, bien vueil que on s'en attende
A moy, car se la charge en ay
Si doucement le garderay
Comme je feroye mon enfant,
Et encor plus.
Nourrissiez le a mieux que pourrez,
Et tout ainsi que vous vouldrez
En serez du tout contentee.
A Dieu vous comant ceste annee.
Pour l'enfant sevrer revendray.
Le cuer tout pensif et tendre ay
A mon fils que ne vi pieça,
Car grant piece, ce me semble, a
Que la nourrice ne fu ci.
Je vous prie, dame, alez y
Souvent, et pensez de l'enfant,
Car moult je m'en soussie, en tant
Qu'il est tendre et de petit age.
Certainement, dame, si fay je
Je le voy auques tous les jours,
Et bien me seroit a rebours
Quant un jour je l'oublieroye:
Fort amende, dont j'ay grant joye,
Car plus beaux est que le beau jour.
Il me tarde bien que sejour
Face entour moy et que je l'aye.
Maiz qu'a la nourrice on le laye
Encore un pou; tost alevez
Y sera pour estre sevrez,
Si en ferez vostre plaisir.
Dame, je vueil faire tarir
Mon lait et vostre fils rapporte;
Maiz en tel point le vous apporte,
La mercy a Nostre Seigneur,
Qu'enfant ne puet estre en meilleur.
Deux ans ou environ y a
Que ma mammelle nourry l'a;
S'en ay fait au mieux que j'ay peu.
Si en avrez honneur et preu,
M'amie, car c'est bien raison,
Et des or en nostre maison
Arez, s'il vous plaist, vostre vie.
Dame, li Dieux qui ne devie,
Qui tous nous a creez et faiz,
Vous ottroit s'amour et sa paix,
Et vous doint bonne vie et longue,
Et celle de l'enfant prolongue
Tant que nous l'aions a seigneur.
Or ay je un beau filz a mon heur,
La Dieu merci, qui aprez moy
Sara succedant; maiz un poy
Vueil encor la mere esprouver,
Savoir se je y pourray trouver
Constance selon sa promesse.
Encore vueil savoir sa prouesce.
O tu, m'espeuse Griseldiz,
Tu ja pieça sceüz et viz
De tout nostre peuple comment
Courcié estoit et mal content
De nous et nostre marïage
Pour la basseur de ton lignage,
Et depuis par especïal
Qu'il fu au peuple general
Que lignie et enfans portoies,
Com tu le scez; et toutevoies
Onc n'en furent si mal content,
Com je voy qu'ilz sont de present
Pour ce qu'enfant as eü malle,
Dont mainte pensee on dit male.
Si dïent, je les ay oÿz,
En ramponant: « Nostre marquis
Ainsi contre toy tous s'enclinent
Et vont murmurant, et machinent
Ceulz du peuple de jour en jour;
Pour lesquels diz et pour paour
De moy mesmes, dont je me crains,
Pour paix avoir o eulz, contrains
Suis a faire de mon chier filz
Comme de ma fille je fiz,
Car moult desire vivre en paix
O mes subgez des ore mais;
Et affin que soubdainement
Ton cuer ne le port plus griefment,
Paravant le te segnefie.
S'en soies du tout appaisie,
Que ci ne fault nul contredit.
Mon seigneur, autresfoiz t'ay dit
Et encores a certes dy
Que nulle chose, quant a my,
Je ne vueil ne je ne desvueil,
Fors que ton plaisir et ton vueil.
De moy et des enfans ez sire;
Si n'averoye jamaiz ire
De chose qu'en voulsisses faire.
Use y de ton droit sanz contraire,
Com de ton propre bonnement,
Sanz querir mon consentement;
Car quant premierement entray
Ou palais, ou tant d'onnour ay,
Mes povres robes desvesti
Et des tiennes me revesti,
Et aussi je me desnüay
De ma voulenté et laissay
Du tout ma propre affeccïon,
Aians certaine entencïon
De ta voulenté prendre et faire.
Pour ce vueil de cuer debonnaire
Tout ce que tu vuels et ottroye;
Et saiches que, se je savoye
Tes desirs et ce que voulsisses,
Avant que tu les me deïsses
N'a autre personne qui soit,
Mon cuer bonnement les vouldroit,
Et de fait en acompliroye
L'effect au mieux que je pourroye;
Mais ce t'est en vouloir venu
Qu'onques ne l'avoie sceü,
Si n'y avoye nul appens,
Maiz de bon cuer je m'y consens.
Rien que vueilles ne me desplaist,
Fay que je muire, s'il te plaist,
Et de ma voulenté morray,
Car en ce munde rien ne say,
Ne parens ne ma propre vie,
Que je acomparaisse mie
A l'amour de toy, mon seigneur.
C'est bien dit, Or n'ayez doleur
De meschief qui soit a venir.
Amis, va moy tantost querir
Devers ta dame mon chier filz,
Pour en faire ainsi que je fiz
De sa fille premierement.
Sire, je doubte grandement
A lui faire tel desplaisir;
Maiz puis qu'il vous vient a plaisir,
J'en feray a vostre ordennance,
Dame de treshaulte puissance,
Plaine de vertueux affaire,
Pour Dieu, ne vous vueille desplaire
De ce que faire il me convient,
Car grant doleur au cuer me vient
Quant il fault qu'envers vous mespregne:
Il m'est commandé que je pregne
Cest enfant pour en ordenner
Comme l'a voulu commander
Mon seigneur, qui chargié m'en a;
Et, pour Dieu, pardonnez m'en la
Crüaulté, car ce poise my.
Tien, jel te baille, mon ami.
Fay en ce qui t'est conmandé,
Puis que par toi le m'a mandé.
Maiz une chose chierement
Je te prie, se bonnement
Faire se puet sanz prejudice,
Que l'enfant, qui vient de nourryce,
Et sa chair tendre en nourreture
Garder vueilles de mort obscure
D'oyseaux et de bestes sauvaiges.
Dame, qui entre tous les saiges
Estes pour saige reputee,
A Dieu soiez vous commandee,
Qui paix vous doint et pacïence!
Sire, onques homs tant eüst science,
Ne fu, ce croy, si vertüeux
Ne si constant en fais crüeulx
Comme ma dame est en cestui.
L'enfant ay prins, maiz aujourd'uy
Ne l'en vi faire signe d'ire,
Combien que lui aye osé dire
Que de par vous fait en seroit
Com de l'autre esté fait avoit.
Sur l'enfant a empraint le signe
De la croix, et puis com benigne
Le m'a baillié, en moy disant
Que je face vostre commant.
De sa constance me merveille!
Je croy que ou monde n'a pareille,
Et se paravant n'eust esté
A ses enfans tendre, et amé
Les eüst de parfaicte amour,
Et leur moustré toute douçour,
Je cuidasse que feust durté
A quoi son cuer feust ahurté,
Qui conte de rien ne feïst;
Maiz qui toute jour la veïst,
Onques maiz ne vi moins amere,
N'avoir plus grant douceur en mere
Qu'en lui ont les enfans eü,
Tant comme elle les a tenu
Et eü en sa compagnie.
Or, le maine a ma bonne amie
Et suer, de Panice contesse,
Si doucement qu'il ne se blesce,
Sur un cheval souëf amblant,
Et lui desfen bien que semblant
Ne face a homme qui soit né
De par qui lui sera mené,
Neïz au conte son mary.
Menez le voiz tout droit a lui,
Car c'est dame de grant valeur.
Dame, le marquis mon seigneur
Et vostre chier frere et amé,
Que tous jours avez bien amé,
Cestui enfançon vous envoie
Pour nourrir; maiz que toutevoie
Ce soit si secretement fait
Que nulz home m'en saiche le fait
Jusques a tant qu'il lui plaira;
Car ma dame, qui perduz a
La fillette et cestui beau filz,
Cuide bien que soient occiz
Ou destruis en autre maniere.
Amis, a bonne et lie chiere
Le recevons, et lui ferons
Trestout le mieux que nous pourrons
Pour l'amour de nostre chier frere.
Damoiselle, c'or soiez mere
Des ore mais a cest enfant
En le chierement nourrissant
Comme le mien, je vous en prie.
Dame, ne vous en doubtez mie,
Car nourri sera chierement
Et de tel endoctrinement
Qu'a tous jours maiz mieux en vaulra,
Se je puis, tant comme il vivra.
Sur moy en soit mis le soussy.
A Dieu, chiere dame, vous dy,
Car il est temps du retourner.
A Dieu, amis; recommender
Me vueilliez au marquis mon frere.
Dame, quant je bien considere
La grant beauté de ces enfans
Moult suis esbahys et pensans,
Dont et de quel païs ilz viennent,
Qu'a mon avis ils se contienent
Comme enfans de prince ou de roy.
Si m'en dites voir, car bien croy
Que de treshault lieu soient nez.
Sire, voir, on les m'a donnez,
Bonnes gens qui trouvez les ont,
Qui pour moy complaire le font
Et je voulentiers priz les ay,
Maiz dont ils viennent je ne say;
Et si les aim treschierement.
Dame, par foy, Dieu les ament,
Car beaux sont et doulz a veoir.
Et s'ont moult maniere et savoir
Selon ce qu'ilz sont de jeune age.
Moult me merveille du corage
De nostre sire, le marquis,
Qui de sa voulenté a quis
Grizeldis, nostre bonne dame,
Qui si bonne est de corps et d'ame;
Et depuis qu'il l'a congneü
En a deux beaux enfans eü
Qu'on ne scet qu'ils sont devenuz.
Trop en est blamez et tenuz
A rigoreux de ses subgez.
Certainement trop est usez
De donner a la dame a faire.
De cuer lui vient pou debonnaire
D'avoir ses deux enfans osté,
Qu'aucuns dient que ce a esté
Pour la honte que il avoit
De ce qu'a femme prise l'oit,
Pour ce qu'elle est de bas lignage,
Et qu'il les a comme non saige
Fait destruire et a mort livrer,
Assez perçoy que consirer
Il ne s'en puet, ce m'est a vis.
Maintes foiz voy que viz a viz
La regarde moult longuement,
Maiz ja maiz un seul mouvement
Ne un seul semblant de tristece
Il n'y trouvast, maiz que lÿece
Et vraye amour continüelle;
Et s'il l'a huy trouvee tele,
Encor l'a meilleur l'andemain,
Qu'adez amende en souverain
Maintieng, et en obeïssance,
Comme s'onques n'eust desplaisance
Eü puis que fu espousee.
Moult est vertüeuse esprouvee
Car bien semble certainement
Que eulx deux n'aient seulement
En tout que une seule pensee;
Car celle du marquis entee
Est du tout ou cuer de la dame.
Tous jours l'a trouvee sanz blame,
Et vertüeuse sanz deffaulte.
Si en dessert bien honneur haulte,
Et, se Dieu plaist, si avra elle,
Car certainement croy que celle
Par son bien vendra au dessuz;
Et le marquis, qui est feruz
En sa rudesce et obstiné,
Ert en pou d'eure ravisé
Et de sa durté convertiz,
Combien que XII ans acompliz
Y ait que sa fille nasqui.
Evesque, mauvaiz temps a qui
A subgez et n'en est amez.
Je me doubte que mesamez
Et avilliz du peuple soye,
Pour que de la voulenté moye
Et sanz conseil de mes amis
Ay pris la povre Griseldis,
La fille de Janicola
Le laboureur; et pour cela
Vouldroye que vous alissiez
Au Saint Pere et empetrissiez
Que prendre peusse a marïage
Une femme de hault lignage
Et laissier Griseldis du tout;
Et se vous en veniez a bout,
Singulier plaisir me feriez.
Treschier sire, seür soyez
Que tout mon povoir en feray,
Car de present je mouveray
Pour veoir que faire s'en pourra.
Pere Saint, que Dieux honnoura
Tant que de vous fist son vicaire,
Vueillez nous une grace faire:
Gautier, marquis de Saluce, a
Espousee femme pieça,
Par non senz, de basse lignie;
Et pour s'onneur, qui n'en croist mie,
Et pour doubte de ses amis
Par cui conseil il ne l'a pris,
Pour aussi puissance entreprendre,
Voulsist une autre dame prendre
De hault estat, dont l'alÿance
Lui creüst honneur et vaillance,
Et laissier celle qu'il a prise,
Qui povre estoit et entreprise
D'avoir le jour qu'il l'espousa.
Si m'a envoyé par deça
Pour vous de par lui deprïer
Que ce lui veuilliez ottroyer,
Par si que ce lui soit loisible;
Car, tressaint Pere, c'est possible
Qu'a son peuple grans biens en viegne.
Ne requerez qui n'appartiegne,
Car chascun desire son per;
Et pour ce, pour obtemperer
A la sienne et vostre prïere,
Qui n'est pas de droit torçonniere,
Ceste chose, beau sire, a vous
Ottroions pour les biens qu'a nous
Et noz predecesseurs a faiz,
Et discernons des ore mais
Tous ceulx pour excommenïez
Et, se mestier est, aggregiez,
Qui le traiteront au contraire.
Congié lui donnons de contraire
Nouvel marïage et plus hault.
Pere Saint, c'est ce qu'il me fault:
Le vray Dieu vous doint bonne vie.
Je suis bien tenuz que je prie
Tous jours pour vostre Sainteté.
Maiz de vostre benignité
M'en veuilliez voz bulles donner?
Faites les lui tost ordonner,
Grossaire, avanciez sa besoigne.
Pere Saint, ne fault qu'il en soigne
Car ja sont faittes et grossees
Et en las de soye sellees.
Vez les ci, mon seigneur, tenez!
Et, beau sire, vous en arez
Le vin de doree semence.
Prenez vint florins de Florence,
Car bien les avez desserviz.
Grans mercis, sire, grans merciz!
Je suis tout en vostre commant.
Pere Saint, a Dieu vous commant,
Qui paix vous doint et Paradis!
Revenuz suis, sire marquis,
Et ay, la merci Dieu, bien fait
Vostre besoigne et vostre fait.
Veez ci vos bulles autentiques.
Monstrez les moy, beau sire, si ques
J'en puisse mieux estre a ma paix.
Or me puis je des ore maiz
Remarïer, la Dieu merci!
J'en ay les bulles, vez les cy.
Si m'avez fait tresgrant plaisir.
Ha! dame, ne me puis taisir
D'une merveille qu'ay oÿe!
Mon seigneur le marquis oublie
Vostre bonté et vuelt avoir
Femme plus noble et plus d'avoir:
Si en a envoié a Romme
Pour empetrer du pape comme
Il puist prendre autre et vous laissier
Pour vous de tous poins abaissier;
J'en ay veu la bulle scellee.
Ceste euvre m'a esté celee,
Amie, n'onc ne fu en lieu
Qu'il m'en parlast; maiz ou nom Dieu
En soit fait ce qu'il lui plaira!
Mon cuer autre ire n'en avra;
Ains en suis ja resconfortee,
Car, des qu'o lui vins, rapportee
Me suis du tout sanz contredit
A son vouloir et a son dit;
Ne ja mon cuer ne desdira
Chose que sa bouche dira.
Sienne suis; face en son vouloir!
Chevaliers, faites moi avoir
Un message viste et appert
Qui s'en voist tantost et appert
Ou je lui vouldray commander,
Car en certain lieu vueil mander
Une besoigne qui me touche.
Sire, puisqu'il vous plaist de bouche
Le commander il sera fait.
Vieng avant, vieng, Trop Jolÿet!
Mon seigneur a de toy besoing,
Car il te vuelt envoier loing
En un voyage.
Je croy que je suis bon messaige,
Car je suis venuz jusqu'a ci.
Mon treschier seigneur, vez me ci.
Que vous plaist il a commander?
Un pou de chose vueil mander
A Bouloigne, si y yras.
Assez me recommanderas
Au conte et a la contesse
De Panice, pas ne le lesse;
Et leur baulras ces lettres closes,
En leur disant que sur les choses
Contenues en nostre lettre
Vueillent tel diligence mettre
Que briefment nous en percevons.
Sire, n'y avra vaulz ne mons
Que ne passe legierement
Pour faire vostre mandement:
Vers vostre bonne suer m'en voiz,
Maiz je loy que boive ainçoiz,
S'en seray plus liez en chemin.
Sire conte, le Dieu devin
Vous ottroit sa paix et s'amour;
Et vous aussi, dame d'onnour,
Paix vous doint Dieux et Paradis!
Vers vous vieng de par le marquis
De Saluce, qui vous envoye
Ces lettres et chierement proye
Qu'acomplissiez le contenu.
Vous soyez le tresbien venu,
Beaux amis; et que fait mon frere?
Il fait bien, sire, par saint Pere,
En tresbon point est, Dieu mercy.
Hastivement m'envoye cy
Pour le contenu de la lettre.
Dames, faites lui tantost mettre
La table et le tenez tout aise,
Car il n'est rien qui tant me plaise
Qu'oÿr de mon frere nouvelles.
Par ma foy, vez les ci moult belles,
Car le marquis me mande et prie
Qu'a belle et noble compaignie
Je lui maine les deux enfans,
Qu'il penra, si com je l'entens,
La fille en nom de marïage,
Si ques au moins or saray je,
En brief temps, ce croy, sa lignie,
Car celer ne le pourra mie,
Se de grant lignage est estraitte.
Si soit bonne ordonnance faitte
Et eulz vestuz tresrichement,
Que je vueil que notablement
Soient atournez les enfans.
Mon ami, se d'aler est temps,
Mon frere me salüerez,
Et seürement lui direz
Que brief par devers lui yray
Et ses lettres acompliray,
Se Dieu me donne bonne vie.
Donques ne museray je mie.
Mon seigneur, a vostre congié!
Chier sire, gaires n'ay songié;
Ja suis revenuz de Bouloigne,
Et ay si bien fait la besoigne
Que brief le compte a vous vendra
Et entierement vous tendra
Ce qui lui mandastes par moy.
Certes, Trop Jolÿet, de toy
Suis content et bien me souffist.
A viz m'est que le marquis fist
Trop mal d'espouser Griseldis
La bonne vierge qui toudiz
Avoit paix en sa povreté,
Car moult durement s'est porté
Envers elle jusques a ci,
Qui ses deux enfans lui toli
Et maintenant la vuelt laissier,
Et pour sa noblesce essaucier
En vuelt une de hault lignage.
Certes, on dit qu'a marïage
Prent une tresbelle pucelle
Qui est moult noble damoiselle
Et sera ci dedans brief temps,
Et la bonne dame vaillans
Sera de tous poins deposee;
Si ques, s'elle en est desolee,
Ce ne sera pas de merveille.
Aussi dist on qu'il appareille
Une feste trop honnourable
Qui sera assez plus notable
Que nulle qu'il fëist pieça.
Et pour ce croy je mieux qu'il a
Haulte dame a femme rouvee,
Ainsi comme la renommee
En est par le païs assez.
O Griseldis, es temps passez
En ta loyale compaignie
Assez et de pensee lye
Com vray espoux me delitoie,
Et de toi chierement amoye
Le marïage,
Tes meurs et non pas ton lignage
Considerans, maiz en servage
Chiet grant fortune, ce me semble,
Et le plus fortuné plus tramble
Et est le plus tost decheü.
Il ne m'est mïe consentu
Ce qui consentu par honneur
Seroit d'un povre laboureur.
Mes hommes s'efforcent forment,
Et le Pape le me consent,
Que une autre femme prendre doye,
Laquelle est desja en la voye
Et sera bien briefment ycy.
Preng dont fort cuer, et je t'en pry,
Et en appaise ton corage.
Le douaire qu'a marïage
Apportas, preng, c'est bien raison,
Et va en ta vielle maison,
Car nul sort n'est perpetüel
A homme n'a feme; s'est bel
De s'en deporter bonnement.
Mon treschier seigneur, voirement
Toujours ay sceü et savoye,
Et assez souvent me pensoye,
Que entre ta magnificence,
Ta valeur, et ta grant puissance,
Et ma povreté ne povoit
Ja point avoir, ne ne devoit,
Aucune comparacïon,
Ne quelconques proporcïon;
N'onques ne me reputay digne
D'estre seulement ta meschine,
Ne t'espeuse en quelque maniere;
Et en ta court noble et pleniere,
En laquelle tu m'as fait dame,
Dieu preng a tesmoing sur mon ame
Que tousjours me suis reputee
Ta povre ancelle et demouree.
Et de tant que j'ay demouré
Avec toy en grant dignité
En honneur, dont digne n'estoye,
Long temps en honneur et en joye,
Dieu et toy, sire, regracie.
Et desci suis appareillie
De retourner en la maison
Mon pere, qui esté m'a bon,
Ou je fui jadiz en jeunesce,
En paix de cuer et en lÿece;
Ma viellesce y trespasseray
Comme ma jeunesse y usay
Et morray com vesve eüreuse,
Qui ay esté femme et espeuse
De tel et si noble seigneur.
Et puis qu'ainsi est, en bon eur
A ton autre espeuse mon lieu
Delaisse d'humble cuer, et Dieu
Vueille que viegne a tresbonne heure
En ce lieu ou j'ay ma demeure
Eu tresjoyeuse par longtemps;
Car, depuis qu'elle t'est plaisans,
Sanz regret du lieu je me part.
Et quant est a ma povre part
De douaire, dont conforter
Me vuels que le doye emporter,
Quelle elle est assez je le voy.
Tu scez bien quant je vins a toy
Et tu me preïz a l'issue
De la maison mon pere, nue
Me feïz du tout desvestir
Et de tes robes revestir,
Avecques lesquelles j'entray
Et vins o toy, que n'apportay
Douaire autre, ne autre cheté,
Fors reverence et povreté.
Voy ci ta robe desvestue;
Et ton annel te restitue
O lequel jadiz m'espousas.
Autres anneaux que me donnas,
Riches joyaux et vestemens,
Et les riches aornemens
Dont, par ta grace, ere paree
En ta chambre sont. Sy m'agree
Retourner en la maisoncelle
Dont je yssy povre pucelle,
Nue de trestous bien mundains;
Et nue mon retour y clains,
Sanz en retenir rien qui soit,
Sauf ce que ce me sembleroit
Chose indigne et non afferable
Que cestui ventre miserable,
Duquel furent les enfans nez
Que de ton sanc as engendrez,
Deust au peuple apparoir tous nuz;
Pour quoi je te suppli sanz plus,
S'il te plaist et non autrement,
Qu'en recompensant seulement
La virginité qu'apportay
O toy quant ou palaiz entray,
Laquelle ne puis remporter,
Il te plaise a conmander
Que l'en me laisse une chemise,
A l'issue de ton service,
De laquelle je couverray,
Jusqu'a tant qu'a l'ostel venray,
Le ventre ta femme jadiz.
Laissiez lui ce qu'elle a requis:
Il me plaist bien qu'elle en ait une.
Halas! maldite soit fortune
Qui ainsi a la court troublee!
Ha! treschiere dame honnourree,
Pour Dieu prenez en pacïence!
Tant avez vertus et scïence,
Qui tousjours si pou vous prisiez,
Que voz cuers doit estre appaisiez
De celle dure cruaulté.
Ha! ma dame, en qui loyaulté
Onques nulle heure ne failly,
Durement vous a assailly
La male fortune a ce tour.
A Dieu m'en plaing, mon creatour,
Qui scet que c'est contre raison.
He! treschiere dame, achoison
Avons de grant dueil demener,
Quant ensi vous veons mener
En si dolante compaignie.
Bien maleureuse est qui se fie
En noblece si pou estable.
Messeigneurs, il est convenable
Que le marquis tout a son gré
Face de moy sa voulenté
Et pour ce me plaist que m'en voise.
Ha! beaux sires Dieux, quelle noise
Est ce que j'oy ci en viron?
Ma fille, ce croy, m'amen on,
Car onques asseür ne fuy,
Puis les noces jusqu'au jour d'uy,
Que point demourer y deüst
Fors que tant qu'au marquis pleüst.
Si croy bien qu'on la me ramaine.
Trop est chose muable et vaine,
Que de cuer de jeunes seigneurs.
Or renouvellent mes doleurs
Que j'ay pieça ou cuer entees.
Moult sont les choses fortunees
De ce monde par trop muables,
A paine en voy nulles estables;
Si n'a maiz en nul foy certaine.
Ha! douce fille, quelle paine!
Es tu en ce point revenue?
Au moins seras tu revestue
De la robe que tu laissas.
Pere, ne vous courrouciez pas.
Avec vous encor demourray
Et, se Dieu plaist, je vous feray
Assez de servise et de bien.
Ha! ma fille, je te retiens.
Estre puisses tu bien venue.
Onques si piteuse venue
Ne fu, ce croy, d'enfant au pere.
Ha! ma treschiere fille et mere,
Mon tresdoulz enfant debonnaire,
Qui tant de bien m'as voulu faire
Et de plaisir en ta jeunesce;
Qui estoies en la haultesce
De dame et marquise esleüe
Par ta grant bonté, qui sceüe
Estoit de mainte bonne gent;
Et qui tant continüelment
En tout bien as perseveré.
Qui te puet avoir dessevré
De la bonne amour du marquis?
Ne croy pas que l'aies acquis.
Hé! Dieu, com dure destinee!
Moult est la chose tost tournee
Et moult puis avoir cuer dolent,
Quant ta belle et bonne jouvent
As usee ou noble servise
Du marquis, qui a sa devise
Prent autre pour toy delaissier.
Au moins te deüst il laissier,
Se cuer n'eüst plus dur qu'aymant,
Une robe plus avenant
Pour l'onneur de lui qui t'a prise
A espeuse par sa franchise
Et te laist par legiereté!
Fille, que j'ay en grant chierté
Et plus que nulle rien qui vive,
Ma vie repute a chaitive,
Quant je n'ay dont te recevoir.
Si saiches tu bien, tout de voir,
Que tout le mieux que je pourray
Ma vie durant te feray.
Si preng en gré, puis qu'ainsi est,
Qu'en fortune n'a point d'arrest.
Soies en du tout rapaisie,
Car, se tu n'ez a droit aisie,
Ne d'abit richement paree,
Ne seras tu ja separee
De l'amour de Dieu, s'il lui plaist.
Pere, saichiez quant ce complaist
Au marquis qu'en soye partie,
Dueil ne courroux de ma partie
N'en sera fait; ains loe et vueil
De franche voulenté son vueil
De cuer et bouche sanz desdire.
S'en vueilliez rappaisier vostre yre
Affin que courroux ne vous nuise.
A Dieu, messeigneurs, qui conduise
Vous et la vostre compaignie
Ou tant ay eu honneur ma vie.
De vostre paine vous mercy
Qui venus estes jusqu'a ci,
Et chascun de vous en gracie;
Et, pour Dieu, ne vous faigniez mie
De servir, chierir et doubter
Le marquis, que devez amer;
Ains le servez tres humblement
De plus en plus plus loyalment,
Et vous ferez vostre devoir.
Alez tantost faire savoir
Au marquis que je vieng a lui,
Et que la seray sanz delui
Demain, o moy les deux enfans.
Sire, faiz sera voz commans.
Plus ne quier ci faire sejour.
Chier sire, Dieu vous doint bon jour!
Saichiez que mon seigneur le conte
De Panice et sa gent, qui monte
A grant nombre, viennent a vous
En grant arroy, toutes et tous,
Et vous amainent deux enfans:
C'est une fille de douze ans
Et un beau filz qui en a huit.
Si arriveront demain tuit,
Et pour ce ne vous en di plus.
Ilz soient les tresbien venus!
Par saint Denis, j'en ay grant joye!
Trop Jolïet, se Dieu te voye,
Va a Griseldis, si lui di
Qu'elle viegne parler a my
Incontinent.
Le feray.
Griseldis, ma dame,
Monseigneur te mande, par m'ame,
Et vuelt qu'a lui viegnes parler.
Amis, bien me plaist d'y aler,
Voire, puis qu'il l'a commandé.
Mon seigneur, vous m'avez mandé.
Que vous plaist il a commander?
Griseldis, celle qu'espouser
Doy, et que j'ay pieça choisy,
Sera demain au disner cy.
Et pour ce que je bien vouldroye
Qu'a grant honneur et a grant joye
Le conte, mon frere, et sa gent
Feussent receüz noblement,
Et de paroles et de fait,
Si qu'a chascun plaisir feust fait
Endroit soy, selon sa personne,
Et aussi que je n'ay matronne,
Ne dame nulle en mon hostel
Qui le fist si bien ne si bel
A mon gré comme tu feroies.
Pour ce, vueil je que tu y soiez,
Nonobstant ton petit habit,
Car tu cougnoiz sanz contredit
Mes condicïons et mes meurs,
Et comment on doit les seigneurs
Et dames ceans recevoir.
Les chambres et lieux scez de voir
Et de chascun lieu l'ordennance
Et par especïal en ce
Que la vierge qui vient a moy,
Vueil que tu empregnes en toy
Toute l'ordennance et la cure;
Et tous, si comme c'est droiture,
T'obeïront en ce faisant.
Mon seigneur, non tant seulement
Voulentiers, maiz de tresbon cuer
Que ne le lairoye a nul fuer.
Trestout ce que je penseray
Qui soit a ton plaisir, feray
De voulenté tresbonne et lye;
Que ja n'en seray traveillye,
Ne du faire ne m'en faindray
Tant qu'en mon povre corps avray
Les reliques de l'esperit.
C'est bien, Griseldis! Il souffist.
Faites le mieux que vous pourrez;
Avant, mes amis! Labourez
A ce que tout soit nettement
Ordonné et que noblement
Recevons l'espeuse nouvelle.
Dames, pour Dieu, qu'il n'y ait celle
Qui ne mette a euvre les mains.
Les tables metteray au moins,
Puis yray les chambres parer
Et les courtines ordonner
De la bonneureuse espousee.
Ah! gardez comme est esplouree
Griseldis de ce marïage!
Pou d'ire en moustre en son corage,
Que conte, ce semble, n'en fait,
Ains est liee en dit et en fait,
Et se porte en son povre habit,
Combien qu'il soit simple et petit,
Aussi bien et honnestement
Comme s'elle feust richement
De robes de soye paree.
Certes, bien deust estre honnouree,
Et non mie estre mise arriere.
Moy merveil de la belle chiere
Et de la beauté de la belle,
La tresdouce vierge pucelle
Que mon seigneur doit prendre a femme.
Pour certain, c'est moult belle dame
Et de merveilleuse beauté.
Qu'onques maiz, par ma loyauté,
Ne vi plus belle a mon avis.
Et si vez cy un tresbeau filz.
Ne say se ce seroit son frere,
Qu'onques maiz ne nasqui de mere
Deux enfans mieux d'une semblance.
Si a faitte bonne müance
Le marquis et belle proesce,
Car trop plus grant est de noblece,
De beauté et de jeune aage
Que ne soit Griseldiz la saige.
Si a bien changié saigement.
Acompaignie est grandement
De honnestes et notables gens.
Ma dame, bien viegniez ceens,
Et vous, tresnobles et beaux filz.
Sire, toute joye a toudis
Vous doint Dieux et sa douce Mere,
Et gard d'ennuy et de misere
Voz gens et vostre compaignie!
Et vous aussi, ma chiere amie,
La tresbien soiez vous trouvee.
Ha! Dame, vous vëoir m'agree
Sur toutes choses a merveille,
Qu'onques maiz ne vi la pareille,
Ne qui tant me pleüst a voir.
Et vous, beaulx filz, pour nul avoir
De vous vëoir ne me tendroye;
Ains tous jours vëoir je vouldroye
Vous et ma dame, viz a viz.
Certainement, je m'esbahÿs
Comment soubz un si povre habit
Puet avoir si riche esperit
D'onneur, de meurs et de prudence,
De maniere et de continence,
Comme en ceste povre femme a;
Car en quelquonques lieu pieça
Nous ne feumes mieulz receüz.
Griseldis, suis je mal meüz?
Que te semble de ma nouvelle
Espousee? Est elle pas belle
Et honneste souffisanment?
Ha! sire, croy certainement
Que plus honneste ne plus belle
Ne pourroies trouver de celle.
Avec ceste dame, et non mie
Avec autre, joyeuse vie
Et bieneuree demenras,
Et toute joye y averas
Si com je l'espoire et desire;
Maiz une chose te vueil dire,
Deprïer et amonnester:
Que des aguillons molester
Tu ne vueilles ceste espousee,
Dont tu as l'autre aguillonnee;
Car ceste est, je n'en doubte mie,
Delicïeusement nourrye
Et plus jeune assez et plus tendre;
Si ne pourroit souffrir n'attendre,
Au moins si comme je le pense,
A son cuer si grief pestillence
Com j'ay souffert sans contredit
O Griseldis! assez souffist
Ta vraye foy et loyauté.
La constance et l'umilité
Et l'amour qu'a moi as eüe
Ay pour esprouver coigneüe,
Et ta parfaitte obedïence
Ay trouvé par experïence;
Et croy que soubz le ciel n'ait homme
Qui, par tant d'experimens comme
Je t'ay ferme et constant trouvee,
Ait en autre femme esprouvee
La bonne amour de marïage.
Pour ce, m'amour, t'embraceray je,
Qui tant es bonne et vertüeuse,
Comme ma seule et vraye espeuse,
Car onques autre ne rouvay,
Ne jamaiz autre n'ameray.
Moy souffiz bien et moye soies:
Et ceste ci que tu pensoies
Qu'estre deust m'espeuse nouvelle,
C'est ta fille qui moult est belle,
Et voy ci ton fils autressi,
Qui perduz estoient ainsi,
Selon l'oppinïon commune
Qui estoit en noz subgez une.
Saichent dont tuit qui le contraire
Pensoient que j'ay voulu faire
Espreuve dure et rigoreuse
De ma bonne et loyal espeuse
Et non mie la condempner;
Et les enfans ay fait garder
A Bouloigne, et non pas occire.
Ha! mes doulz enfans, ne puis rire,
Mais de joye pleure et souspir,
Car tant ay joye que souffrir
Ne me puis de vous faire feste.
Ma dame, il fault qu'on vous reveste,
Car trop estes petitement.
Mon tresdoulz enfant, richement
Sera, se Dieu plaist, revestue.
Que la bien soiez vous venue,
Quant de vous nous vient tel lÿece,
Quant fille estes nostre maistresse,
Qu'onques enfant n'ot meilleur mere
Et comment vous est-il, mon pere?
Grant temps a que je ne vous vy.
Bien, mon enfant, la Dieu mercy
Qui t'ament et te doint santé!
Griseldis, fai tost que mandé
Soit ton pere et qu'il viegne ça.
Rudes lui ay esté pieça,
Maiz des or maiz le vueil amer.
Puis qu'il vous plaist a commander,
Treslïement le feray, sire.
Trop Jolïet, va tantost dire
A mon pere que sanz sejour
Il s'en viegne vers monseigneur,
Car grant joye en ara, ce croy.
G'y voiz, dame, qu'en bonne foy
De vostre plaisir ay grant joye.
Preudons, ma dame si m'envoie
Vous querre pour venir a court,
Car lÿece vient et accourt
A vous et a vostre lignie.
Venez tost! Ne le laissiez mie,
Qu'a tresgrant lÿece y serez.
Amis, Dieu soit de tout loez!
O toy voiz ma fille vëoir.
Or ça, mon sire, venez soir
Lez nous et faites bonne chiere.
Vez cy vostre fille treschiere
Et vez cy vostre petit filz
Qui apres moy sera marquis,
S'il plaist Dieu. Et saichiez de vray
Que ja mais richesse n'avray
Ou vous n'aiez part comme moy.
S'ottroye et vueil en bonne foy
Qu'a ma court vostre vie ayez
Et chierement tenu soyez
Tout pour l'amour de Griseldis.
Or, tost, mes barons et amis,
Face chascun tresbonne chiere,
Et soit tenue court pleniere
Plus grant qu'onques maiz je ne tins,
Car tous y devez estre enclins.
Et vous, frere, joyeux soyez
Et soyez du tout appaisiez
Que celé vous ay mon affaire;
Car ce que l'en fait pour mieux faire
Ne doit fors en bien avenir.
My baron, faites ça venir
Menestrelz de tous instrumens,
Tant que li doulz ressonnemens
Face le palais retentir,
Et que chascun sanz alentir
Face bonne chiere endroit soy.
Enteng ça, Rifflart du Saussoy!
Tu ne scez que j'ay entendu.
A! maleureux, qu'as tu tendu?
Et n'est-il pas temps d'y entendre?
Hé! Je ne parle pas de tendre
Que bons grez en ait ore Dieux!
Je di, se tu savoir le vieux,
Que j'ay une chose entendue.
Tu l'as bien pour nient attendue,
Car elle ne vendra maizhuit.
Tu te moques de moy, ce cuit.
Au moins vieng de prez, si m'orras.
M'ociras-tu? Dont, non feras,
Beau sire, je ne morray mie.
He! deable, je ne parle mie
De ta mort. Je croy que tu reves.
Par le saint sanc Dieu, sire, treves
N'y arez ja! Batus serez,
Et puis vous me menacerez,
Se bon vous semble, une autre foiz.
Je croy que tu ne me congnoiz,
Rifflart. Que deable vuels tu faire?
Compter te vouloye un affaire
Dont tu eüsses eu grant feste.
Puisque tu me diz qu'il est feste,
Touche a moi: tu es mes amis.
Rifflart, tu scez bien que jadiz
Griseldis, qui bergiere estoit
Et tressoigneusement gardoit
Les brebis de son pere aux champs,
Fu mariee il a long temps
Au marquis, qui fait a loer.
Et puis as bien oÿ parler
Des deux enfans qu'il lui osta,
Et comment il la debouta
Finablement de son hostel,
Dont il a eü un loz tel,
Com tu le scez, de ses subgez.
Mais quoy! or s'est il ravisez,
Dont on fait grant joye sur terre;
Qu'a Bouloigne a envoié querre
Les enfans qui perdus estoient,
Si com ses subgez le cuidoient,
Et a reprise Griseldis
Qu'il a et en faiz et en dis
Tant honnouree et conjoÿe
Qu'onq femme ne fu tant prisie;
Et Janicola, son seigneur
En son hostel a grant honneur
A retenu tant qu'il vivra,
Dont je suis tant esjoÿz ja
Que plus liez estre ne pourroye.
Certainement, j'en ay grant joye.
C'est grant honneur a bergerie.
Et pour ce, par grant reverie,
Ma musette accorder feray,
Et avecques toy y diray,
S'aidier me vuelt ceste tousette,
Une amoureuse chançonnette.
Que de Dieu soient resjoïz
Trestous ceulx qui nous ont oÿs!