Quant Diex fist Adan e Evain
D'un petit de terre en sa main,
S'il obeïssent fermement
E tenissent commandement,
Ja nus en enfer nen entrast
Ne en ce siecle ne pechast.
Mais par ce que il trespasserent
Le commandement e brisierent,
Que Diex lor avoit commandé
E ensaignié e confermé,
Chay li siecles en pechiés
Dont chascuns est molt entechiés.
Quant Diex vit son siecle perdu
E engingnié e deceü
Pour une pomme malostrue
Qu'il avoit Adan desfendue,
Si resgarda e vit comment
Il en prendroit restorement.
Li restors fu de lui meïsmes.
Molt nous fist de legier a primes,
Qu'il forma d'un pou de limon
Dame Evain e son conpaignon.
Mais aprés a nous restorer
L'en couvint grant paine endurer,
Ains qu'il nous volsist reconquerre,
Car il en vint de ciel en terre
En ma dame Sainte Marie
Ou il prist char e sanc e vie
Pour endurer la mort aprés.
Molt endura pour nous grant fes.
Pou trouveroit on or celui
Qui souferroit autant pour lui
De paine e de cruel martire,
Com j'oi chascun conter e dire,
En la croiz ou il fu cloés
E mors e laidis e penés.
Aprés icele grant dolour
Ne demora puis que tiers jour
Qu'il surrexi de mort a vie
E si aparut a Marie
La Magdelaine tout avant.
Molt li fist d'amour grant samblant.
Quant il nous ot d'enfer rescous,
S'ordena trois ordres de nous.
La premiere fu sans mentir
Des provoires pour Dieu servir
Es chapeles e es moustiers,
E li autre des chevaliers
Pour justicier les robeours,
Li autre des laboreours.
Quant il ot le siecle ordené,
Si nous commanda chasteé
A tenir a tous laboriers,
A gens lais e a chevaliers
E baptesme e puis mariage
Sans vilonnie e sans putage,
Charité e foi e creance,
E c'on venist a penitance
Des pechiés e amendement
E par verai repentement
E par vraie confession.
Puis mist saint Pere ou pre Noiron
Pour nous pardonner les pechiés,
Quant on en seroit entechiés,
A ce que on en fust confés
E repentans. Puis dist aprés
Que ce fust tenu e gardé
Qu'il avoit dit e commandé.
Quant il ot le siecle establi
Ainsi com je vous conte e di,
Si prist congié a ses amis,
Puis s'en monta en paradis.
Mais molt fu tost entroublié
Kanc qu'il nous avoit commandé.
Li mariage, dont il dist
As quels li siecles se tenist
Pour garder les gens de pechié,
Sont tout corrompu e brisié,
E les fois e les loiautés
Sont changiées en faussetés,
E li chevalier, qui devoient
Desfendre de ceus qui roboient
Les menues gens e garder,
Sont or plus engrés de rober
Que li autre e plus angosseus.
Tout tornent en gas e en jeus
Kanque Diex avoit establi.
E des laboreours vos di
Que li uns conquiert volentiers
Seur son conpaignon deus quartiers
De terre, s'il puet, en emblant
E boute adés la bone avant.
En plusours manieres sont faus
E tricheour li plusour d'aus,
E li provoire e li clergiés
Sont plus desirant de pechiés
Que li autre ne sont assés.
Tous est li siecles bestornés
D'ainsi com il fu establis.
Tuit s'acordent, mais as delis.
Quant li bon clerc e li saint home
Virent brisier la loi de Romme
E les commandemens faussés
Que Diex nos avoit commandés,
Si penserent qu'il en feroient
E quel conseill prendre en porroient.
Iluec trouverent, ce fu voirs,
L'ordre qui est des moines noirs,
Li autre celi de Citiaus.
Mains bons commandemens loiaus
I ot commandés a tenir
Pour les pechiés espeneyr.
Li un ordenerent Templiers
E tels i ot Ospitaliers,
Li autre nonnains d'abeyes
Pour amender lor foles vies
Ou li siecles se delitoit.
Molt eüssent fait bon esploit
Se les ordres fussent tenues.
Mais eles sont si corrompues
Que petit en tienent il ores
Ce qui lor fu ordené lores.
Toutes sont a noient alées
Cil dou Temple e de l'Ospital,
S'il fussent entre aus communal
E compaignon de Dieu servir
E qu'il se volsissent tenir
Ensamble e porter compaignie
Sans couvoitise e sans envie,
Sor aus ne pouïst on rien dire,
Qu'il livrent lor cors a martire
E desfendent le dous pays
Ou Damediex fu mors e vis,
Fors tant qu'il ont une franchise
Que je tieng a grant deablise.
Car li murtrier e li larron
Quant li uns a l'autre murdri,
Si vont a garison iki
Ou il ont chastel bon et fort.
Par tele esperance sont mort
Tel cent qui mourussent confés,
Se l'en les laissast vivre en pes.
Molt i puet on de mal noter,
Car en la terre d'outremer
N'ose pas batre uns chevaliers
Ses sergans ne ses escuiers,
Qu'il ne die qu'il l'ocirra
E k'en l'Ospital s'en ira
Ou au Temple, s'il puet ainçois.
Ainsi ne passera ja mois
Qu'il n'en i ait au mains ocis
Ou trois ou quatre ou cinc ou sis,
S'en sui dolans tant com je pus,
Car nule gent ne vausist plus,
Se tant en fust mains com je di.
Des moines blans vous di aussi
Qu'il suefrent pour Dieu molt de mal
E si sont assés communal,
En lor maison, de lor viande,
Quant nus i vient qui la demande.
En aus a molt de charité.
Mais tant y a de mal mellé
Que s'il pueent plain pié de terre
Seur lor voisins par plait conquerre,
C'est sans merci qu'il le feront.
Ja tort ne droit n'i garderont
Ainsi chascune se descorde
De Dieu servir d'aucune rien.
Es nonnains a il molt de bien,
S'eles tenissent chasteé,
Si comme il estoit ordené,
Qu'eles ont assés de mesaise
Pour Dieu servir e petit d'aise.
Mais eles ont maisons plusours
Ou l'en parole molt d'amours
Plus c'on ne fait de Dieu servir.
Toutes voies font a soufrir,
Car s'aucune mesprent de rien,
Il y a autres qui font bien.
Cil de Chartrouse n'ont de terre
Couvoitise ne plait ne guerre.
A ce se suefrent que il ont.
C'est des ordres cele dou mont
Ou l'en puet mains de mal noter,
Se n'est de cuer ou de penser.
Mais as oevres e as samblans
Li moine noir sont si mené
E ce devant derrier torné,
Que cil qui s'en volroit issir
Ne porroit miex siecle guerpir,
Qu'il souferroit au siecle pis
K'el moniage por un dis
E plus i menroit aspre vie.
C'est des ordres la plus faillie.
Je ne di mie qu'el commun
N'en ait par aventure aucun
Entre quarante ou entre cent
Qui se tienent honestement.
Mais li plusour sont trop failli.
E si vous di bien de Cligni
Qu'il ont le samblant bel dehors,
Quel que li cuer soient el cors.
Mais cil qui sont es priorés
Es maisons e es doiennés
Mainent tel vie com Diex set.
N'est merveille se Diex les het,
Car molt y a pou de ses gens
Qui tiengnent ses commandemens.
Seignor, pour Dieu, se j'ai parlé
E si sachiés k'en s'i porroit
Miex sauver, qui faire volroit,
K'avoec le siecle pour un cent.
Car au siecle a tant de torment
Que nus hon n'i puet tenir terre
Sans mal ou sans tort ou sans guerre.
Tant y a d'envie e d'angoisse
Qu'il n'est nesuns qui ne connoisse
Que bon delivrer s'en feroit,
Cui Diex le corage en donroit,
Fors tant k'avoec la delivrance
Couvenroit bone repentance.
Car guerpir siecle ne vaut rien
S'on ne s'atorne a faire bien,
Ains en fait on son pis de tant,
Car l'en est tenus de couvent.
Mais qui por Dieu s'en partiroit
E en cel bon point se tendroit,
Cil se travaille trop en vain
Qui ne s'en part hui ou demain,
E ce que tous li mons voit bien
Que li siecles ne vaut mais rien.
Li povres brait tous jors e crie
Qu'il ait avoir e manantie,
E li riches muert de paour
Qu'il ne la perde chascun jour.
Ainsi ne puet nus hons avoir
En ce siecle bien son voloir.
Pour ce vueil au siecle moustrer
Ainsi com je sai sermoner,
Qui ne sui ne clers ne letrés
Ne je ne trai autorités,
Fors de tant que je sai e voi.
Que chascuns prengne garde a moi
Cui li siecles ot tel savour
Que je n'avoie nuit ne jour
Autre cuer ne autre pensée.
E quant je, qui tant ai amée
La joie du siecle sans foi,
Vous moustre qu'ele vaut molt poi,
Vous poés bien apercevoir
Que je m'en vois parmi le voir.
E si me devroit on miex croire
C'un hermite ne c'un provoire,
Car j'ai le siecle molt parfont
Cerchié e aval e amont
E cil qui plus le cerche e voit
C'est cil qui mains amer le doit,
Car cil i trueve plus de mal
Qui plus vet amont e aval.
E sachiés bien, se je seüsse
Que la joie dou mont eüsse
Tous jours, que je l'amasse plus,
Car plus l'ai amée que nus.
Mais je voi que c'est fins noiens,
Qu'ele trespasse plus que vens,
E ce veés vous tuit aussi.
Ha ! qui verroit ce que je vi,
Car je vi en Costentinnoble,
Qui tant est biaus pays e noble,
En mains de un an e demi
Quatre empereours, puis les vi
Dedens brief terme tous morir
De vil mort, car je vi murdrir
L'un de napes e estrangler,
E l'autre saillir en la mer,
E li tiers fu desiretez,
Qui valut pis de mort assez,
E menés en chaitivoison.
E cil, cui Diex face pardon
E amaint a port de salu,
Fu mors en bataille e vaincu,
E maint autre de grant valour
Qui ne cuidassent pas le jour
Que li Commain e li Grijois
Les eüssent mors en un mois
Sans desfense, fors de fuïr.
E si n'ot a aus sevelir
Le jour provoire ne clerçon,
Ains les mengierent li gaignon
E li corbel e les corneilles.
S'eüssent il molt grans merveilles,
Qui lor deïst la matinée
Que tele estoit lor destinée.
Mais Diex le volt ainsi soufrir.
Puis en vi je d'autres morir
Qui disoient, s'il fussent la
Ou cil furent ocis, que ja
N'i perdissent le jor noient.
E il furent mort plus vilment
Mais il l'avoient desservi,
Pour quoi Damediex le soufri.
Car il avoient d'orgueill tant
E de cointise e de beubant,
Qu'il cuidoient molt bien sans Dé
Faire toute lor volenté.
Pour ce lor fist Diex a savoir
K'autant puet contre son voloir
Li coars comme li hardis
E li grans comme li petis.
Tant com nous fumes entre nous
Humble vers Dieu e amorous,
Nous avindrent si nostre afaire
Que il n'i avoit que refaire.
Tout aloit a notre plaisir
E je vi souvent avenir
Que li uns des nos enchauçoit
Cent des lor, qui pris n'en avoit,
E, se il fuïst pour les cent,
Il en fust blasmés durement.
E quant nous avions tous mis
Au desouz les nos anemis
E nous fumes de povreté
Hors e plongié en richeté,
Es esmeraudes, es rubis
E es pourpres e es samis,
E es terres e es jardins
E es tres biaus palés marbrins
E es dames e es puceles,
Dont il i avoit molt de beles,
Si mesimes Dieu en oubli
E Damediex nous autressi.
Car Dieu ne menbre de nului
S'il ne li remenbre de lui.
Pour ce nous aparut aprés,
Que gent nous vindrent de molt pres,
Par cui nous fumes tout vaincu,
Sans force de lance e d'escu
Ne de mellée ne de gent,
Fors l'ire de Dieu seulement,
Qui nous avoit mis en oubli.
S'en volt prendre venjance iki.
Tant com nous eümes creance,
Nous dura la bone cheance,
E quant la creance failli,
E la bone cheance aussi.
Car bone cheance sans Dé
A tost son cours fait e passé.
Cil puet bien dire le respit
« De si haut si bas », qui ce vit.
Et pour Dieu, cuidiés vous, Seignor,
Que se tuit cil empereour
Que je vous ai ici nommés,
E mains autres dont vous oés,
Pouïssent la mort eschaper
Pour or ne pour argent donner,
Qu'il n'en donnassent a plenté.
Oïl, sachiez de verité.
Mais les richesces les avoient
Si orgueillis qu'il ne cuidoient
Que mors les osast envayr.
Bien cuidoient por tant garir,
E Damediex ne lor volt mie
Por richece alongnier lor vie.
Ains cuit miex qu'il lor abrega
Por la fausseté qu'il trouva
En ceus e pour faire a savoir
As autres e apercevoir
Que richece ne vaut noient
De terre, d'avoir ne d'argent,
Mais richece de charité
E de foi e de loiauté.
Cele est tele que, qui l'aroit,
Que buer nés e garis seroit.
E qui a li ne se tendra,
Sachiés qu'il s'en repentira
Soit tost ou tard ou tempre ou loing.
Car l'escriture avons tesmoing
Que por la joie d'un seul jour
Puet on tous tans estre en dolour,
E cil qui de tel joie a cure,
Quant de cele qui tous jors dure

Ne set pas prendre le meilleur
Des jeus partis, mais le pieur.
Seignor, vous qui le siecle amés
E qui la joie en desirés
E qui les cuers i avés mis,
Vous qui cuidiés vivre tous dis,
Prenés garde a Matusalé
Qui volt ains savoir verité
De Damedieu, s'il vivroit gaire,
Qu'il volsist onques maison faire.
E Damediex qui molt l'ama,
Par son message li manda
Qu'il vivroit encor neuf cens ans.
E cil en fu si tres dolans,
Quant il sot que plus ne vivroit.
Si dist que jamais ne feroit
Maison pour si petit de vie.
E vous, Seignor, qui n'avés mie
Seürté de vivre un seul jour,
Comment ne morés de paour,
Quant cil qui sot qu'il vivroit tant,
Tint sa vie a mains que noiant.
La vous devriiés vous mirer,
E vous ne finés de penser
Au chaitif siecle maintenir,
Pour les ames des cors perir.
Ha ! com mal jeu parti ci a,
Pour quant avront il lor partie
De la dolour, n'i faurront mie.
Car les ames i torneront
Au jour dou juïse e venront,
Puis partiront mes egaument
La joie ensemble le torment.
- Mais dusqu'a tant s'en passera
- Ha ! com ci a pou de respit
Seignor, vous qui alés disant
Que les cors amés autretant
Com les ames e plus assés,
Ici endroit vous regardés,
Que l'ame e li cors partiront
Bien e mal que il fait avront
Des le jugement en avant.
Cil n'aime mie tendrement
Sa char, qui pour un petit d'aise
La livre tous tans a mesaise
E a dolor e a mal traire.
E cil qui ne volra bien faire
Pour Dieu, si le face por lui,
Que Diex ne demande a nului
Qu'il face bien fors k'a son oes.
Car il n'est mie couvoiteus
Pour Dieu, prenons cuer e vigour
D'aler contre ce siecle oiseus.
Car trop est d'aise couvoiteus,
Qu'il suefre a la char son plaisir.
Mais cil qui la veut convertir
E faire ce qu'ele ne veut
E dont ele en soufrant se deult,
Cele dolors est profitable
E la merite est pardurable.
Seignour, pour Dieu, or esgardés
Com chascuns est tost trespassés.
Ne veés vous que la mors fait
Aussi dou bel comme dou lait
E dou grant comme dou petit.
Que valent solas ne delit
C'on doute perdre chascun jour.
Molt devroit avoir grant paour
Cil qui une forte arbaleste
Verroit tous jours de traire preste
A lui, e si fust bien liiés
A un piler e atachiés
Qu'il ne peüst le cop guenchir.
Encor sommes nous de morir
Plus certain que cil ne seroit.
Car li arbalestiers faudroit
Espoir, ou trairoit ça ou la.
Mais la mors voir ne faudra ja.
Contre son cop ne puet guenchir
Nus hon, ne mouvoir, ne fuïr,
Puis qu'ele li veut corre seure,
Ne desous terre ne deseure
Ne en chastel ne en cité
Ne en tour ne en fermeté.
Qui trouvast terre ne pays
Ou l'en pouïst vivre tous dis,
Il fesist bon fuïr la mort.
Mais ja nus n'en avra deport.
Vous avés bien oy parler
De Jonas qui se volt embler
De Dieu pour paour de mourir
E cuida passer por fuïr
La ou Diex le volt envoiier,
En Ninive pour preechier.
Lors se pensa qu'il ocioient
Les precheours qui preechoient
E qu'il l'ocirroient aussi.
Si cria Damedieu merci,
Qu'il l'espargnast de cele voie.
E Diex li manda toute voie
Qu'il i alast sans nul ressort.
E Jonas qui doutoit la mort
S'apensa qu'il eschiveroit
Sa mort e qu'il s'en fuïroit
En tel pays e en tel terre
Que l'en ne le sauroit ou querre
E que on n'en orroit nouvele.
Mais tost li torna sa roele.
Quant il se fu enpaint en mer,
Qu'il s'en voloit outre passer,
Si lor leva uns vens si grans,
Une tempeste e uns tormens,
Qu'il cuidierent tout estre mort.
Si geterent entr'aus lor sort
Pour savoir par le cui pechié
Il erent ainsi traveillé,
E li sors chay sor Jonas
Dont il ne se gardoient pas,
Car il cuidoient qu'en la né
Eüst nul qui miex fust de Dé.
Non avoit il ; mais il mesprist
Lors vers Dieu de tant e mesfist.
Lors li demanderent : « Comment
E il lor a dit entresait
Tout ainsi com il ot erré.
Puis lor a dit e creanté
Qu'il le lançassent en la mer
Pour aus de perill delivrer.
E il si firent vistement.
Puis furent quite dou torment.
Quant Jonas se vit pres de mort,
Si plora son pechié si fort
E en ot si tres grant dolour
Que Diex qui est plains de doçour
En ot tel pitié e merci
C'une balaine le saisi
Qui le tint trois jours en son cors.
Puis le mist a la rive fors
E sain e vif e tout haitié,
C'onques de rien ne Tot blecié.
Lors connut Jonas son folage
E si parfist puis son message.
Ce fu une grant demoustrance
Que Diex fist par senefïance,
Que nus ne li puet riens embler
Ne le mortel jour trespasser
E que cil est fox, qui fuïr
Veut nul lieu pour la mort guenchir,
K'autretant a il de poissance
En Engleterre com en France
E dela mer comme deça.
Sa force e sa justice va
Partout ; nus ne s'en puet desfendre.
A tous couvendra raison rendre
De kanc que il avront mesfait.
Ci a un perilleus agait.
Onques n'oy d'agait parler
Qui tant feïst a redouter.
Ce est passé : tuit i morrons,
Richece d'avoir ne de terre,
Que tous li mons bée a conquerre,
Ne vaut noient contre la mort,
Qu'ele prent ainçois le plus fort
E le plus bel e le meillor
Qu'ele ne fait tout le pior.
Ne ja n'avra tant de tresor
De terre ne d'argent ne d'or,
Qu'il enport a la mort noient,
C'un povre drapel seulement.
E cil ne li fait plus d'aye,
Fors qu'il cuevre la char flestrie
Qui est si orrible a veoir,
Qu'el fait neys le cuer doloir
A ceus qui plus l'aront amé.
Maintenant qu'il l'ont enterré,
S'en part chascuns tout sans demeure.
Ja nus ne cuide veoir l'eure
Qu'il s'en soit sevrés e partis.
Puis commence entre aus li estris
De sa terre e de son avoir.
Chascuns en veut sa part avoir.
Cil a esté bons chevaliers,
Bien despendant e bons guerriers
E vaillans selonc son endroit.
De quele maniere qu'il soit,
Li siecles dist que mar i fu,
Dont a son guerredon eü.
Ja de plus ne li iert meri.
Si fill, si frere e si ami
Desirent plus la mort de lui
Cent tans qu'il ne font de l'autrui,
Qu'il cuident, que qu'il en aviengne,
K'aucune rien lor en remengne.
S'il a amassé en sa vie
Grant richesce e grant manantie,
Cil qui en a greignor plenté,
C'est cil que l'en a ains ploré.
E savez vous que cil en font,
Qui sa terre e son avoir ont.
Sausses vers e chaudes pevrées
E robes plaines e coées.
En lieu de messes e d'anuieus
Ont guerres e tençons entr'eus.
Que Diex ait de s'ame merci.
Ha ! com ci a mal geu parti,
Or en face don a plenté,
Qu'il est bien qui le recevra.
Quant l'ame dou cors partira,
Ja n'iert esgarés de seignor.
Assez pert s'ame a grant dolor,
Qu'il la pert, e le cors de lui,
Pour avoir querre pour autrui.
Miex li vaudroit qu'il se soufrist,
Que pour autrui s'ame perdist.
Fols est qui a grant esperance
En grant richece, ne fïance.
Car kanc que l'en a assamblé
De richesce en tout son aé,
Pert on trestout en mains d'une heure,
E soi meïsme par deseure.
Si a d'autres pechiés assez
Que je ne vos ai pas nommés
Dont on se puet perdre ensement,
Qui n'en vient a amendement.
Li un de nous sont usurier,
Li autre larron e murdrier,
Li autre sont plain de luxure
E li autre de desmesure.
Li autre si sont plain d'envie
E d'orgueill e de tricherie.
En tantes manieres pechommes,
Nous qui en ce vill siecle sommes,
Que molt grant merveille sera
Se ja Diex de nul en ara
Misericorde ne merci.
Car de tous ces maus que je di,
Couvient c'on viengne a repentance,
A confesse e a amendance,
E chascun selonc son pooir.
Trestout ce li couvient avoir,
Qui se veut a lui racorder.
Mais on ne doit pas tant douter
Que on se despoire de rien.
Car les aumosnes e li bien
Si metent l'omme a bone fin
E ramainent a droit chemin,
Quant il est en bien ententis.
Car aussi com li anemis,
Qui ja nul jour nen iert sans guerre
Por nous de jor en jor conquerre,
Se travaille Diex, quant il voit
Qu'il le puet conquerre a son droit.
Mais le droit convient desservir.
Car Diex ne veut onques mentir
E il dist que chascun prendra
Selonc ce qu'il desservira.
Seur ce se prengne chascuns garde.
Car qui de moissoner se tarde
Pour ce se devroit on adés
Haster d'amender ses pechiés,
Si c'on en fust si desliiés,
Quant vendroit au point de la mort,
C'on ne fust sorpris a son tort.
Car li jugemens est ja fais
Qui sera au grant jour retrais,
Ou ja nus n'avera loisir
D'escuser ne de plait tenir.
D'un pechié c'on apele amours
Me prent souvent molt grans paours,
Car il est pechié dou penser
E de l'uevre e dou remenbrer,
Car puis c'on a dou tout partie
S'amour de sa tres bele amie,
Si se delite on puis souvent
En remenbrer son biau cors gent,
Quant on ja penser n'i devroit.
Mais tel i a qui cuideroit
C'on se peüst miex amender
D'amours de bele dame amer
Que de la laide, e c'est bien voirs
Que li lais pechiés est plus noirs
E plus vils e plus despiteus.
Mais li biaus est plus deliteus
E plus plaisans a remenbrer.
Por quoi vaut miex a amender,
Mais qui repentir se porroit
Dou bel pechié, il en aroit
Cent mil tans de bien que dou lait.
Fox est qui l'un e l'autre fait,
Car tex n'en est c'un seul jor liés
Qui puis en est lonc tans iriés,
E la joie c'on i compere
Devroit estre a chascun amere.
Hugues de Berzi, qui tant.
Cerchié le siecle ça e la,
Qu'il a veü qu'il ne vaut rien,
Preeche ore de faire bien,
E si sai bien que li plusour
Tendront mes sermons a folour,
Car il ont veü que j'avoie
Plus que nus d'aus solas e joie
E que j'oi aussi grant mestier
Com uns d'aus de moi preechier.
Mais pour tout ce ja ne lairai
Que ne mete tout mon essai,
Se je ja sauroie assener
A bien dire e a bien trouver,
Aussi com j'ai fait en ma vie
Mainte oiseuse e mainte folie.
E tex ne set conseillier lui
Qui donne bon conseill autrui.
Por quoi nus ne doit mesprisier
Riens k'autres li vueille ensaignier.
Enseurquetout, qui bien ensaigne,
Samblant est k'en la fin s'i praigne
E je pri Dieu qu'il me doinst faire
Tel chose que je puisse atraire
Moi meïsmes a garison,
Quoi que il soit de mon sermon,
E selonc sa grande pitié
Regart mon tort e mon pechié,
E selonc sa misericorde
Que il me traie a sa corde
A lui e a ses grans douçours.
Je n'atent de nului secours.
Pour ce li pri qu'il soit piteus
Ha ! Diex, qui es plains de merci,
Sire, car pren conroi de moi
Conquerre, e a pou d'ochoison.
Car selonc droiture e raison
Seroit chascuns a mort jugiés.
Por ce couvient que ta pitiés
Que tu entendisses mes dis
Sire, se tu vas destorbant
Les maus e les biens mes avant,
Met moi de bien faire en la voie
E de mal faire me desvoie.
Oste moi dou chemin ferré
Ou j'ai si longuement erré
Que je truis si large e plenier.
Si me met en l'estroit sentier
Que li plus de la gent refuse.
Je meïsme aussi m'en acuse,
Car je suis li uns, par verté,
De ceus qui plus ont refusé
Le petit sentier e amée
La large voie e la ferrée,
E feïsse encor ; mais je voi
Que je m'i engingne e deçoi.
Biaus sires Diex, ja s'esmaioient
Li apostre e molt se doutoient,
Dusqu'a tant que les raemplis
E que li tiens sains esperis
Vint en aus pour asseürer
E pour cuer e confort donner.
Se je fusse si bien, biau sire,
De toi, que je t'osasse dire,
Je te priasse aussi de moi
Que tu confermasses ma foi
E mon corage a toi amer,
Sans moi cremir e sans douter.
Ha ! sire, qui resuscitas
Son grant outrage, e au larron
E se tu ne me cours devant,
Je ferai tant, se je me croi,
K'encor me plaindrai je de moi.
Biaus sires Diex, donne moi grace
De toi servir, e tant d'espace
De vivre, sans plus, e respit,
Que je me deport e delit
En bien penser e en bien faire,
E que li bien me puissent plaire
Autant com li mal m'ont pleü
Tant com j'ai jusques ci vescu.
Jaques biau frere e biaus amis,
Ainsi com vous avez apris
A faire bien, sel maintenés,
Ne ja ne vous en repentés.
Ne vous desperés pour mal traire,
Car cil qui commence a bien faire
E puis se repent a la somme,
Aussi com Diex pardonne à l'omme
Ses pechiés, quant il se repent,
Pardonne il les biens ensement,
Si que ja gré cil nen avra
Qui de cuer s'en repentira.
Jaques, pour ce vous vueill priier
Que servés Dieu de cuer entier
E que vous n'alés foloiant
Ne ce vill siecle remenbrant,
Quar il est dou tout enpiriés
Desques en fustes eslongniés,
Que cil qui plus l'aime dit bien
E connoist qu'il ne vaut mais rien.
Pour ce nel vous chaut remenbrer
Ne couvoitier ne desirrer,
Mais metés bone fin en vous.
Comment qu'il aviengne de nous,
Diex se prent dou tout a la fin,
Ce dist la lettre e li devin
E ce devons nous trestout croire
K'escriture dist sans mescroire.