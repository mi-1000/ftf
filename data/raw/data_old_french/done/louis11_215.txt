A ELIE DE LINAYE .
De par le dauphin de Viennois .
Chier et bien amé , nous avons chargé Gabriel de Bernes , nostre maistre d'ostel , de recevoir de vous les mil florins que les gens des trois estaz du pais du Dauphiné nous ont donné .
Si vueillez appoincter ledit Gabriel en telle maniere que le plus brief que faire ce pourra il soit paié de ladicte somme .
En prenant quictance de lui vous en tendrons quicte , et lequel vous envoye mandement de Monseigneur pour vostre argent .
Chier et bien amé , Nostre Seigneur soit garde de vous .
Donné à Bourges le XXI e jour de juing .
Loys .
S .
Verjus A nostre chier et bien amé maistre Helye de Linaye , receveur de l'aide au pais du Dauphiné .
A UN DE SES FAMILIERS .
Compere , je vous prie que vous baillez à Guillaume Semogni vint escuz et je vous prometz que je vous bailleray les cent frans que nous avons appoinctez pour lui , car pour ceste heure je ne lui puis riens bailler .
Je vous prie que en ce n'ait faulte .
Et à Dieu soiez .
Escript à Chinon le IV e jour de juillet .
Loys .
M .
Heron .
AU DUC D'ORLÉANS .
Beaux oncles , jé entendu que vous avés envye d'avoyr ung mulet , mès qu'yl allast byen ayze , et , à ceste cauze , je vous envoye le myen ; mès c'est en esperance que vous me donerés ung levryer ; car on n'en peut pas byen fynés de bons de par de sa , et sy vous le faytes , et vous prenés playsyr en autre chouze , soyt ne mulle , mullet ou troton , je vous en recompanseré byen .
Et adyeu , beaux oncles .
Escryt de ma main .
Loys .
A beaux oncles d'Orlyens .
A JEAN ARNOULFIN .
Jehan mon amy , jé receu vos lectres par les quelles m'escryvés que n'avés poynt de velos playn sy non velous sus velous quy est plus cher .
Je l'an aime myeux et vous mersye de se que toujours de ryens ne me fayllés , et par ma foy , sy Dyeu plest , je vous payré byen de tout , vous pryant que le bayllés au sieur de la Barde .
Et a Dyeu , Jehan mon amy , quy vous doynt joye .
Escryt de ma mayn .
Loys .
A Jehan Arnolfyn .
Au dos : Je Giscart Garnié , serviteur de monseigneur le daulfin , ay receu de Jehan Arnoulfin pour delivrer de l'ordonnance de mondit seigneur à monsieur de la Barde une piece de velu sur velu cramoisy contenant XLIII aulnes de Bruge , assavoir quarante trois aulnes , et tout par vertu de ceste presente lectre , tesmoing mon seing manuel cy mis le XII e jour d'aoust l'an mil IIII c LX .
Giscart Garnié .
A JEAN ARNOULFIN .
Jehan Arnoulfin , mon amy , j'ay receu les lectres que m'avez escriptes par Marc Cename .
Aussi ay eu mil sept cens quarante huit lions et dix huit pataz qu'il m'a aportez , qui est , rabatu ce que maistre Charles print darrenierement de vous et ce que avez baillé à daulphin , la somme que deviez recevoir pour moy , dont et de la paine que en avez prinse je vous mercie tant que je puis , et , si Dieu plaist , quelque foiz je le deserviré envers vous .
Marc vous dira de mes nouvelles , et adieu .
Escript à Geneppe le VIII e jour d'aoust .
Loys .