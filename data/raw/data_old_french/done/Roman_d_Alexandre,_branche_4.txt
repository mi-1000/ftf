BRANCH IV A l'issue de may , tout droit en cel termine Que li biaus tans revient et yvers se decline , Estoit en Babilone nes d'une Sarrasine Uns mostres mervelleus par volenté devine .
Alixandres l'ot dire si manda la meschine .
Deseure iert chose morte desi q'en la poitrine , Et desous estoit vive , la ou li faut l'eschine .
Tout environ les aines , la ou li ventres fine , De ces plus fieres bestes qui vivent de rapine I avoit pluisors testes et font chiere lovine ; Molt sont de male part et de malvaise orine , Ne se pueent souffrir , l'une l'autre esgratine .
Molt par est grans mervelle que Dieus el mont destine , Que la mort Alixandre veut demostrer par sinne .
Par toute Babilone tramet li rois s'espie , Les sages gens fait querre par molt grant segnorie , Et les devineors , que nul n'en i oublie .
Qant assamblés les ot , si lor commande et prie Du mostre qui est nes ne li çoilent il mie , Mais dïent verité , savoir que senefie .
Il i ot un sage home qui la teste ot florie , Cil li dist la verté , sor soi prist la baillie : " Rois , ce que tu demandes , veus tu que le te die ?
Se tu t'en coreçoies ce sambleroit folie .
La chose que tu vois qui est a mort flaistrie Ce es tu qui te muers , nel te celerai mie ; Les testes que tu vois qui mostrent felonie Et que l'une vers l'autre porte si grant envie , Ce sont li douze per q'as en ta compaignie .
Si tost com seras mors et ta vie fenie La guerre iert commencie et ta terre saisie .
Fai le mieus que tu pués , molt est corte ta vie .
" Se li rois a paor n'est mie de mervelle ; Devant lui voit celui qui sa mort li conseille Ne de riens ne li dit qui la li apareille .
Il a si grant angoisse que pas des ieus ne ceille , Ne nus aspiremens de lui ne descoreille .
Il se vait acouter sous l'ombre d'une treille , Ne fust pas si molliés de l'eaue d'une seille Com il est de suor sous la porpre vermeille .
Une eure a chaut li rois si li rougist la face , Autre eure devint noirs si froidist comme glace .
Divinuspater vint , li sers de pute estrace , O lui Antipater , qui de mort le manace ; Desous un olivier descendent en la place Et manderent le roi que grant honor lor face .
Li rois ot la novele que li mes li deslace , Il ala encontre aus ses acole et enbrace .
Le treü li presentent qui est venus de Trasce ; Et dona a chascun , por ce que mieus lor place , Un anel de fin or de l'uevre de Galace , L'une moitié de Gresce valoient li topace .
Li termes est venus que li arbre orent dit Que li rois de sa mort n'aroit plus de respit .
Li ans et li uit mois sont passé et complit , Dont entre li nuevismes , si com il est escrit .
Li rois sot bien le terme , tous li cors li defrit ; Il a mandé ses homes , talent a ques convit , Et vaura tenir cort , onques si grant ne vit ; Iluec seront doné tyré , paile et samit , Vaissel d'or et d'argent de la terre d'Egit .
Li rois par maintes fois a ses barons mandés , Dus et contes et princes et ses autres chasés ; Cel jor fu haute feste que il fu coronés .
Plus richement de lui n'iert mais rois atornés ; Sa corone fu d'or , pierres i ot assés : Jagonces et topaces et saffirs neelés .
Sa mollier Rosenés , qui tant avoit biautés , Fu aveuc coronee et ses cors atornés , Cors de si bele dame ne sera ja mais nes .
Qui veïst son viaire , com il iert colorés !
De blanc et de vermeil estoit entremellés , Et li cors avenans et li cuers esmerés .
Sous ciel n'a si dur home , tant soit vilains provés , S'il esgardast la dame , ne fust d'amors navrés , Tant iert de bones teches ses cors enluminés .
Qant fu fais li services et missael chantés , Li rois issi du temple hautement celebrés ; Tholomés et Dans Clins vont devant les a les .
Cel jor fu Alixandres de maint home esgardés ; Il ot larges espaulles et bien fais les costés Et grant enforcheüre , d'or fu esperonés , Chauciés fu d'un brun paile a oiselés ovrés , Et de meïsme rest li blïaus gironés ; Molt estoit biaus et gens et de cors acesmés .
Sa corone soustienent Dans Clins et Tholomés , D'autre part Perdicas , qui des Grieus fu amés , Qui du regne Alixandre fu puis rois coronés .
Emenidus d'Arcage , li preus et li senés , Tenoit une gisarme dont li fers estoit les Et li aciers trenchans et li manches dorés .
Por ce q'a icel jor iert li rois terminés , Q'a cel jor devoit estre mors et enpoisonés , Grant place li faisoient environ de tous les .
Par ces rues a vautes avoit tapis getés , Et desus Alixandre tinrent pailes röés Por l'ardor du soleil , que li chaus iert levés .
Jusq'au maistre palais en fu ainsi menés ; El temple ancïenor fu li rois desarmés De la corone d'or dont il iert coronés .
Les tables furent mises s'est li mengiers crïés ; Tels s'i assist a joie qui s'en leva troblés : Ce fu li rois meïsmes qui fu enpoisonés .
A grant joie en menerent le roi Mascedonés .
Qui donques reveïst sa mollier Rosenés , Ainsi com li baron l'en menerent aprés !
Ne fu si bele dame des le tans Moÿsés .
Sa corone soustienent Leone et Filotés , Desus tinrent un paile Caulus et Aristés , Que li chaus ne li arde le vis ne le palés .
En la chambre l'en mainent bonement et en pes ; Sa corone li ostent li doi fil Aminés , Ses dras li ont ostés , car li chaus iert engrés .
Au mengier sont assis a grant joie el palés , Ains en seront iré qu'il en relievent mes .
Par toute Babilone a fait li rois crïer Et tous les chevaliers de la terre mander Que il viegnent a lui por sa cort honorer Et por sa grant richece veoir et esgarder .
Onques n'en i vint nus qui ne feïst doner Vaissel d'or ou d'argent ou paile d'outremer .
A son plus maistre dois sist li rois au disner , Et furent entor lui cel jor li douze per ; Se il ot grant paor ne fist mie a blasmer , Car venus est li termes que il oï nomer , Que li arbre li dirent ou il ala parler , Que cel jor de sa mort ne porroit trespasser .
A tous ciaus qui servoient fait li rois commander Qu'il facent tuit lor manches jusqu'as coutes cauper Et viegnent en bras nus le mengier aporter , Car durement se crient li rois d'enpoisoner ; Grant joie avra au cuer se cel jor puet passer .
Mais li serf de put aire , qui nel veulent amer Et que il pensoit molt hautement honorer , Ont aporté l'entosche por lui envenimer .
Hé !
las , por coi le firent ?
com l'oserent penser ?
Ja mais si bon segnor ne porront recouvrer ; De Dayre le Persant lor peüst remembrer .
Ja nus hom ne doit serf essaucier ne lever , C'onques bone chançon n'en oï on chanter .
Molt par fu grans la cors q'ot li rois assamblee , Mainte bele richece i ot le jor donee .
Li rois sist au mengier en la sale pavee , Molt par ot grant paor , sa gens fu effraee Por ce q'a icel jor fu sa mort destinee Ainsi com li dui arbre li orent devisee .
Li doi serf qui sa mort li orent aportee , Li uns sist au mengier de la table honoree , Et li autres servi en la porpre roëe , Devant le roi demaine tint la cope doree Qui iert de riches pierres porprise et aornee .
Molt fu la traïson coiement porparlee : Por ce qu'il ont des bras chascuns la manche ostee , .
En l'ongle de ses paus ot l'entosche boutee .
Qant li rois vaut le vin , la coupe a demandee , Et cil fiert ens ses paus si la li a donee .
Tantost com ot beü , si li art la coree , Li cuers li muert el ventre s'a la color müee ; Puis sailli de la table , la coupe a jus getee , Por ce que vomir vaut une plume a rovee .
Antipater li fel l'en a une aprestee Q'il ot molt coiement sous son mantel botee , Et estoit de venim entoschie et louee .
Il a prise la plume , ne l'a pas esgardee , Si l'a isnelement en sa bouche boutee ; Li deerrains venins li a la mort donee .
Tuit li menbre li falent , la poitrine a enflee .
" Ahi !
fait il , maisnie , com dure destinee .
Tout por voir sans doutance or est ma vie outree .
Des arbres et des mostres est la chose averee .
" Qant li rois ot beü , si li froidist li cors , Sa char devint plus vers que n'est fuelle de pors .
Li dui serf le regardent , de la chambre issent fors ; Or ne quiert chascuns plus mais d'iluec soit estors , Que ses pooit bailler Filote et Licanors , Nes raiembroit li mons s'il devenist fins ors .
Qant li rois se senti de la mort angoissier , En une chambre a vaute s'en est alés couchier .
Li Grieu boutent les tables et lievent du mengier Et pleurent et regretent lor segnor droiturier : " Ahi !
rois , sor tous homes faisïés a proisier ; Ne vos penïés mie de vos gens abaissier Mais a vostre pooir lever et essaucier , Et si les faisïés en richece baignier Et donïés l'avoir et l'argent et l'or mier .
Ja mais n'avromes prince qui sache guerroier .
Que porront ore faire cil povre saudoier ?
L'uns vendra son hauberc et l'autre son destrier .
Cil sera mieus amés qui mieus sara plaidier .
" Li rois entent les cris que font cil chevalier , Tel duel a de sa gent que vis cuide esragier .
Par mi l'uis d'une chambre entra en un vergier , Ens el flun d'Eufratés se veut aler noier , Mais la mort l'angoissa quil fist agenollier ; Qant ne pot plus aler , si se prist a hercier .
Sa mollier Rosenés le prist a enbracier Et les ieus et la bouche li commence a baisier : " Sire , drois empereres , veus me tu dont laissier , Et guerpir en cest siecle ta chaitive mollier ?
Je sui grosse et ençainte si ne me puis aidier , Rois , qui or me deüsses aidier et consellier .
" En un lit l'en porta cele qui molt l'ot chier .
Grieu et Mascedonois commencent a huchier Que se tost ne lor rent lor segnor droiturier , Ja feront tous les huis de la chambre brisier .
Li rois oï les cris et sa gent dolouser , Sa mollier Rosenés commence a demander : " Quel noise oi je la fors en cel palais lever ?
" " Rois , Mascedonés sont , qu'on ne puet atemprer , Qui veulent ceste chambre et les huis craventer Por ce qu'il ne vos pueent veïr ne esgarder .
" Li rois se commanda el palais a porter ; Lors veïssiés ses homes entor lui aüner Et tant cheveus desrompre et tant dras descirer .
Et li rois a ses homes commença a parler : " Mascedonois et Grieu , je vos doi molt amer , Car vos m'avés les terres aidié a conquester .
Çai ens sont li baron et tuit li douze per ; Par le los de vos tous vos veul segnor doner ; Eslisiés qui vos plaist , je sui pres du livrer .
" Grieu et Mascedonois commencent a crïer : " Rois , qant nos ne poons a toi plus recovrer , Et hui nos en covient partir et dessevrer , Que mais ne te porrons en bataille mener , Perdicas nos otroie , qui tant est preus et ber , Car nel volons por autre ne changier ne müer .
" Qant l'entent Alixandres , si commence a penser , Car il ne cuidoit mie q'a ce peüst torner , Mais sa grant aventure ne li vaut trestorner .
Adonques recommence le vassal a loër , Le sens et la proëce de lui a ramenbrer ; Toute Gresce li done et les illes de mer Et toute Mascedoine , n'i vaut plus demorer .
Cil li courut au pié si l'en va mercïer , Grieu et Mascedonois l'en corent relever .
Li rois ot grant angoisse , qui de la mort fu pres .
Qant vint de pasmison , si regarde el palés , Entor lui vit sa gent , dont il i ot assés ; Perdicas apela , coureçous et irés , Il li dist en plorant : " Biaus amis , je vos les Ma contree de Gresce et les Mascedonés , Si vos commant ma feme , la bele Rosenés ; Espousés la demain , par amors vos en bes .
Ele est grosse et ençainte , d'enfant sostient le fes .
Se li enfes est malles , aprés vostre decés Li otroiés le regne bonement et en pes , Et vostre soit la terre qui fu au roi Cersés , Plus bele ne mellor ne verrés vos ja mais ; Et se ele est meschine , molt grant avoir li les , Et si la marïés et només Alixés .
" Et li rois li otrie par devant Filotés , Et tuit li autre per li creantent aprés .
Qant Alixandres voit que la mort le justise , Contre terre s'estent et devoltre et debrise .
En mi la riche sale , qui fu de marbre bise , Fait metre un lit a or , talent a qu'il i gise ; La coute fu de soie , qui tenoit grant porprise .
Li douze per le couchent sor un paile de Frise .
" Barons , dist Alixandres , tous jors vos ai pramise Honor et grant richece se Babilone iert prise .
Nos avons , merci Dieu , mainte terre conquise Dont la gens est vaincue , confondue et malmise ; De ciaus qui deffendirent i ot fait grant justise .
Je vaudrai de vos douze faire rois par devise , Si que chascuns avra la sieue terre assise ; S'en sera , se Dieu plaist , m'ame en Paradis mise , Q'avrai fais douze rois en la terre q'ai prise .
" " Segnor , dist Alixandres , molt sui en grant torment ; La mort me tient au cuer qui me point molt sovent .
Qant je vos esgart tous , molt grant pitié m'en prent , Ne puis mais entre vos demorer longement .
Qui la mort m'a donee ne vos aime noient , C'est Divinuspater , qui li cors Dieu cravent , Il et Antipater , qui me fist le present ; Hui me feront partir de la plus noble gent Qui soit en tout le mont .
Ha !
Dieus omnipotent , Je ne verrai le jor qu'en soit pris vengement .
" Tholomé apela et Cliçon ensement , Emenidon d'Arcage et Caulon voirement , Et tuit li autre vinrent , courecié et dolent .
Qant il furent assis , li rois dist son talent : " Segnor , dist Alixandres , ves me ci en present .
Je ne serai mais gaires , puis Dieus nel me consent , Mais ançois que je muire ne pregne finement Avrés por vos servises guerredon bel et gent .
Gardés bien qu'entre vos n'ait nul descordement , Car chascuns avra terre et fié et chasement Plus que n'en ot mes peres , qui toute Gresce apent .
" " Tholomé , dist li rois , je vos donrai Egypte ; Toute la mellor terre ai a vostre oés eslite Qui soit en tout le mont ne par bouche descrite ; Babilone tenrés des or mais toute cuite Et toute cele gent qui en la terre abite .
Certes , vostre proëce devroit bien estre escrite ; Li cop de vostre espee parurent en Eslite Et par toute la terre que nos avons afflite ; Hui est venus li jors q'en avrés la merite .
Li venins me destraint qui le cors me soubite , Ennevois me morrai de laide mort despite .
" Tholomés ot tel duel quant la parole ot dite Tous ses cheveus derront et depiece et degite , Le paile c'ot vestu , qui fu fais a Melite , A si rout et fendu ne vaut une carpite .
" Tholomé , dist li rois , je vos aim de corage , Et por amor de vos trestout vostre lignage ; Egypte vos doins quite et otroi par mon gage .
Cleopatras , la bele de cors et de visage , Vos otroi a mollier , qui est de haut parage ; Mes peres l'espousa voiant tout son barnage , Mais je deffis les noeces , qu'il me vint a corage , Qar ma mere i avoit perte , honte et damage .
Uns enfes en est nes , - Dieus li croisse barnage !
- Philiperideüs l'apelent en langage ; Lui doins Esclavonie , une terre marage , Et trestout le païs li doins en hiretage .
Le vallet gardés bien tant qu'il viegne en aage , Et la dame prenés , qui est cortoise et sage , Il n'a plus bele feme jusq'as murs de Cartage .
" Et cil li respondi belement sans outrage : " La chose que volés ne me sera salvage .
" Li rois par grant amor en apela Cliçon : " Dans Clins , venés avant , si vos rechaserom ; Onques mieudres de vos ne chauça esperon .
Toute Perse vos doing , le roiaume Dayron , Que nos avons conquise a force et a bandon .
Bien la devés avoir quitement sans tençon ; Vous vos i combatistes a guise de baron , Au fer de vostre lance vuidierent maint arçon , Tous jors vos ont trové mi enemi felon .
Hui est venus li jors q'en avrés guerredon D'un des mellors roiaumes c'onques veïst nus hom ; Set rois et trente dus a en la region Qui en seront vostre home , chascuns par devison , Et iront en bataille o vostre gonfanon .
Amis , par tel convent vos en fais livrison Que Dieus vos en doinst joie et gart de traïson , Que vostre home vers vos ne facent que felon Si com li mien m'ont fait , qui m'ont doné poison Dont ja jor de ma vie nen avrai garison .
Enevois me morrai sans nule raençon .
" Cil entent la parole si baissa le menton , L'eaue qui ist des ieus li cort a grant foison , Si que les geules mollent de l'ermin peliçon .
" Clin , vos et Tholomé fustes bon compaignon ; Gardés q'aprés ma mort n'i ait riens se bien non , Car m'amë en seroit en male souspeçon .
" Et cil li respondirent : " Se Dieu plaist , non ferom .
Nous somes bon ami et tous jors le serom , Que ja entre nos deus n'i avra se bien non .
" " Ça venés , dist li rois , Emenidus d'Arcage ; Onques mieldres de vos n'issi de nul lignage .
De vos me vint tous jors honors et vasselage ; Mon gonfanon portastes et par mer et par nage , Onques n'i perdi riens par vostre guionage .
Nubie vos otroi , une terre molt large Qui molt est bien garnie de pres et de boscage , Si a riches cités et maint bel hebregage ; Iluec puet on trover mainte beste salvage .
Cent mile chastelain vos en feront homage , Qui vos en porteront honor et segnorage .
Par foi , plus bele terre ne mellor por estage Ne pot onques avoir nus hom de haut parage ; Et vous la tenrés bien , qui avés bon corage , Ja n'iert hom si puissans qui vos toille hiretage .
" Devant lui s'agenolle , li rois li tent le gage .
" Tenés , dist il , amis , Deus vos croisse barnage , Car ja mais bon conseil n'avrés de moi ne sage .
Ennevois me morrai , ja n'i metrai ostage .
" Cil entent la parole , a poi d'ire n'esrage ; Ses dras a descirés et ses cheveus esrache .
Lors veïssiés plorer el palais le barnage , Tels set cens le regretent qui sont de haut parage .
" Aristé , dist li rois , je vos ai doné tere ; Plus bele ne mellor ne me devés requerre : Trestoute Ynde Maior , qui me fist mainte guerre .
La mer et la vermine vos enclot et enserre , Par force n'est nus hom qui la peüst conquerre .
" " Ça venés , dist li rois , biaus sire Antiocus ; Tant m'avés bien servi ne vos puis amer plus .
Je vos donrai Sulie et le païs en sus Jusq'au regne de Perse , que tint Assüerus , De l'entree de Gresce desi as mons de Tus ; A destre et a senestre et d'encoste et dejus Et de mer et de terre iert vostres li treüs .
De Gos et de Magos garderés le pertrus .
" " Antigonus , fait il , je vos donrai Celice , Une terre aaisie ou a mainte delice .
Les cités sont bien closes de pierre tailleïce Et les tors bataillies , mainte en i a treslice .
Plus amerés la terre que enfes sa norrice ; Sous ciel nen a richece ne deduit ne espice Qu'on n'i puisse trover , et chiers dras de Venice .
Por ce que tant m'avés esté de bon service N'ainc plus frans chevaliers ne vesti de pelice , Vos doins en croisement Partisent et Felice ; Molt pres de vostre terre est li regnes de Grice .
Molt a grant tort li sire qui sa gent apetice .
" " Aprochiés vos de moi , biaus sire Filotas ; Por moi avés eü sovent vostre escu quas Et enduré d'espee en estor felon glas .
Je vos donrai Cesaire , la terre Nicholas , Et le roiaume tout , riches hom en seras ; Je l'ocis en bataille a mon branc de Damas .
Tholomé la donai , mais il ne l'avra pas , Car il a tout le regne desi que a Baudas .
Jusqu'a la mer d'Egypte tout le païs tenras ; Cele terre est molt riche de pailes et de dras , La sont li hardi home et li bon cheval cras ; Por ce la te doins cuite que tant bien servi m'as .
" Filotas s'agenolle devant le lit en bas , Et li rois l'en revest , voiant Mascedonas .
Alixandres apele Licanor , ou se fie , Le gentil chevalier a la chiere hardie .
" Ça venés , dist li rois , vassaus sans couardie , Bons chevaliers et larges et plains de cortoisie ; Ainc ne fustes repris de nule vilonie .
Ja vos ai je doné la moie drüerie ; Tant par est conneüe vostre chevalerie N'a home en tout le mont ne vos en port envie .
Vous m'avés bien servi a l'espee forbie , Guerredon en avrés , se Dieu plaist , en ma vie .
Alenie vos doing et toute Esclavonie , Deus roialmes tenrés en vostre segnorie ; De l'une part vos clot la mer devers Roussie , Les montaingnes vos serrent devers l'autre partie .
Vostre terre est molt bone et richement garnie De toute icele riens qui a cors d'ome aïe .
Li païs est molt bons et plains de gent hardie ; Quatre cens mile d'omes menrés en ost banie Qui tuit vos porteront honor et segnorie .
Ta terre et la Filote a une mer partie , Estroite est , n'est pas large , et si porte navie De la mer d'Engleterre desi en Lombardie ; De la vient li avoirs et la marcheandie .
Frere estes et ami et d'une compaignie , Gardés q'entre vos deus n'ait tençon ne envie ; Tous jors en sera m'ame plus lie et plus joïe .
" Et cil li respont : " Sire , ja n'i avra folie .
" " Perdicas , dist li rois , je ne vos oubli mie .
Qant je sailli en Tyr entre la gent haïe , Ce fu li premiers hom de qui je oi aïe , Ne mais que Aristés fu en ta compaignie ; Ambedui me sïustes par grant chevalerie .
" " Festion , dist li rois , aprochiés vos de moi ; Ne vos ai oublïé , car molt vos aim et croi .
Onques mieudres de vos ne josta en tornoi ; Il aparut molt bien a Tyr sor le gravoi , A vostre branc feïstes maint Tyrïen tout coi .
Qant je sailli en Tyr du mur et du berfroi , Festion , biaus amis , iluec me portas foi ; Aristés me sieui , plus le virent de troi , Et puis li douze per vinrent tuit aprés moi , Et tu as premerains , ainc n'en preïs conroi , Ne de mort ne de vie ne te chalut de toi .
Qui tel saut fait por home il n'a cure de soi , Qant por moi le feïstes , grant guerredon vos doi .
Je te donrai tel terre , par le dieu ou je croi , Dont cent mil chevalier en iront aprés toi : Or recevés Hongrie et le regne d'Ansoi .
" Festions li respont : " Biau sire , je l'otroi .
Que ferai je de terre quant je morir vos voi ?
" Ja se ferist au cuer se il eüst de qoi .
" Segnor , dist Alixandres , ne vos chaut de plorer .
Por coi ferïés duel ?
N'i pöés recovrer .
De vostre compaignie me convient a sevrer ; Molt par en sui dolans , mais nel puis amender .
Se Dieus vausist , encore bien peüsse durer ; Molt me samble grief chose de vos entroublïer .
Je vos amoie plus , sor sains le puis jurer , Que nule riens en terre que l'on sache nomer .
Onques ne vos trovai jor pereceus d'esrer , Tous jors avés plus fait que ne soi demander , Si m'estuet vos services a tous guerredoner .
Ou estes vous , Leoines ?
Forment vos doi amer ; Mainte fois avés fait vostre escu estrouer Por amor Alixandre , que hui verrés finer .
Aproichiés vos de moi , car je vos veul doner Une terre aaisie qui molt fait a loër : Ce est Esclavonie et Venisse sa per , Et les pors qui sont larges desor l'eaue de mer .
" Leoines s'agenolle si l'en va mercïer , Et li rois l'en saisist ; n'i vaut plus demorer , Car li cerviaus du chief li commence a meller Et la face a noircir et li oel a troubler ; A paines puet il mais de la bouche parler .
" Aridés , dist li rois , je vos donrai Cartage .
La roïne Dydo la perdi par folage Por l'amor Eneas , ou ot mis son corage , Qui en icel païs estoit venus a nage Qant eschapa de Troies , ou il ot grant damage .
La dame le retint et fist gent hebregage , Ainc de riens qu'il vausist ne fu vers lui salvage , Car ele le cuidoit avoir par mariage ; Et qant il s'en parti , s'en ot au cuer tel rage O le branc de s'espee s'ocist par grant outrage ; Qant ele ainsi s'ocist , ne fist mie que sage .
Barbarie et Aufrique et Sebile el rivage Et le roiaume tout vos doins en hiretage .
Hui me menbre de Tyr , ou me portas message Qant ma gent fu afflite el val de Josafage .
Cel jor i receüsse molt dolereus damage Ne fust vostre proëce et vostres vasselage .
" Aridés s'agenolle , li rois li tent le gage , Et prie bonement que Dieus li doinst barnage .
Caulon de Mascedoine a li rois apelé : " Amis , venés avant ; ne vos ai oublïé , Car vos avés o moi en maint besoing esté , Du branc de vostre espee maint pesant caup doné .
Hui est venus li jors que t'iert guerredoné : Hermine la grant terre vos doins en hireté , A vous et a vostre oir tous jors en quiteé .
Tous tans m'avés servi de bone volenté , Et je vos ai , ce quit , molt riche don doné .
" Cil li courut au pié si l'en a mercïé ; Voiant Mascedonois l'en a li rois fievé .
" Or sont , dist Alixandres , li douze per chasé .
" Qant Alixandres ot les douze pers chasés Et les regnes partis et trestous devisés , Les corones des rois que il ot conquestés Fait venir devant lui si les a coronés , Puis les fist arengier devant lui les a les .
" Ha !
Dieus , dist Alixandres , hautismes poëstés , Sire de tout le mont , verais et reclamés , S'or fuisse li tresimes entr'aus rois coronés , Lors fust mes cuers en joie et mes cors en santés .
Mais , Dieus !
je morrai sempres , tost iert mes cors finés ; Ja ne verrai le terme que cis jors soit passés .
" Lors li troublent li oel et li rois est pasmés .
Estes vous par la sale le duel qui est levés ; La ot paumes batues et mains cheveus tirés , Forment fu Alixandres de sa gent regretés .
" Segnor , dist Alixandres , franc chevalier vaillant , Vos estes douze roi preudome et conquerant , Et avés grans les cuers et si fier le talent Que destruirés les terres que chascuns a si grant ; Car soient desous l'un tuit li autre apendant .
Ançois que je me muire veul que faciés itant Que devegniés tuit home Tholomé , jel commant , Et recevés vos terres et soiés si tenant .
" Et cil li respondirent : " Tout a vostre commant .
" Devant lui se deffublent et drecent en estant Et devinrent si home si quel virent auqant .
Tholomés les reçut , le cuer en ot joiant , Tel parole lor dist qui puis fu aparant : Que ja ne perdront terre en trestout son vivant , Ains seront , se Dieu plaist , des autres conquerant .
Et cil li respondirent qu'il l'en seront aidant .
Alixandres apele Licanor le fil Fale , Le preu Emenidon , qui sist a sa destre ale : " Aufrique avons conquise jusq'a la mer qui bale , Et Perse et Eürope jusq'as mons en Itale .
France la renomee , qui a conquerre est male , Eüsse en mon demaine , a Paris fust ma sale ; Puis preïsse Engleterre et Normendie et Gale Et Escoce et Irlande , ou li solaus avale .
France fust chiés du mont , que sa droiture est tale , Car la gens est molt bone , n'est nule qui la vale ; Pieç'a qu'il m'ont mandé par letre communale .
Mais je me morrai sempres d'une mort desloiale , Ne m'i vaura mecine , mandeglore n'orvale .
Dieus , reçoif mon espir en ton ciel par t'eschale , Qant il s'en istra sempres du vaissel taint et sale .
" A cest mot s'est pasmés , de dolor devint pale .
Alixandres se pasme por la mort quil destraint , Et qant fu revenus , si a geté un plaint .
Tholomé apela et dist qu'on li amaint , Et Cliçon autresi , contre lui les estraint ; A Dieu les commanda et de ses bras les çaint , Si lor prie et commande que li uns d'aus l'autre aint ; Molt durement li poise que entr'aus ne remaint .
A icest mot se pasme et tous li cors li taint .
Li dels lieve en la sale qui a paines remaint .
" Alixandres se muert , " es vos le cri levé ; La noise et la tumulte lieve par la cité .
Par mi ces lis se pasment cil chevalier navré , Et li autre se sont el palais aüné ; Plus de set cens se sont sor le marbre pasmé , Et quant il se redrecent , si l'ont bien regreté : " Gentieus rois debonaires , tant mar i fumes né .
La vostre grant proëce ne la vostre bonté Ne porroit mais avoir nus hom de vostre aé .
Quel part porrons fuïr , chaitif , maleüré ?
Ahi !
com remandrons de segnor esgaré .
" Qant l'oï Alixandres , si a le chief levé , Devant soi fait venir Cliçon et Tholomé : " Segnor , franc chevalier , qui tant m'avés amé , A grant duel serons hui en cest jor dessevré .
Ce m'ont fait li dui serf qui m'ont enpoisoné ; Querés les et si soient devant moi amené , Si seront li cors ars et la porre venté .
Se vengiés m'en estoie molt me venroit a gré .
" Et cil li respondirent par grant humilité : " Sire , quis les avons , mais ne sont pas trové .
" Qant li rois entendi que il sont eschapé , Ne lor pot mot respondre , tant ot le cuer iré .
Tout ainsi comme il pot apela Tholomé : " Qant vos me verrés mort et de cest siecle alé , Portés m'en Alixandre , el temple Josüé ; Metés moi el sarcu que tant m'avés gardé .
" Et cil li respondirent : " A vostre volenté .
" L'ame s'en est alee et li cors devïé .
Onques por un seul home n'ot mais tel duel mené .
Toute nuit l'ont gaitié et plaint et regreté , A l'aube aparissant ont le cors enbasmé .
La mort le roi de Gresce fist les barons plorer , Par toute Babilone en fait les cris lever .
Or dist li uns a l'autre : " Quel part porrons aler ?
Remeses sont les guerres , li grant don a doner .
" Tholomés prist les piés le roi a enbasmer .
Qui lors veïst sovent la roïne pasmer Et ses chaveus desrompre et ses dras descirer , Des poins batre son pis , son vis esgratiner , Ja n'eüst si grant joie ne l'esteüst plorer .
Les barons entor li faisoit de duel desver , Le fort roi Alixandre a pris a regreter : " Sire , fais te tu mus qant a toi veul parler ?
Des que je vos voi mort ne sai quel part torner .
Je n'ai mais nul conseil , or me convient penser .
" Ses puceles se painent de li reconforter , Mais molt poi prise chose c'on li sache loër .
Du bon roi Alixandre , dont terre est orfenine Et la gent soufraitouse et de tous biens frarine , M'estuet ramentevoir la mort et la ravine .
Qant li rois ot conquis la terre barbarine , Et pendu a la porte le duc de Palatine , Et Babilone prise et la tor gigantine , Et toutes autres terres mises en sa saisine , Si vint Antipater a la chiere lovine , Et Divinuspater qui tout sot son convine .
Li cuivert souduiant , par une orbe traïne , Li donerent a boire la poison serpentine Par coi li gentieus rois ot la mort a voisine .
Qant voient que la mors li cort seure a ravine , Fuiant s'en sont torné par devers la marine .
Alixandres remest gisant sous la cortine , Sor lui ot estendu une porpre sanguine ; La mort qui riens n'espargne l'a geté sor l'eschine .
Li cris en est levés en la sale perrine ; Estrange duel en font la gent outremarine , Q'en toute Babilone n'a dame ne meschine Ne soit trois fois pasmee et cheüe sovine .
Li douze per desrompent lor barbes et lor crine ; Plus de mil s'en pasmerent en la sale marbrine .
Mais sor trestous les autres s'ocist et parafine Dans Clins , li fieus Caduis , qui fu nes a Valpine , Ce est une cité en terre alixandrine .
Cil le pleure et regrete et devant lui s'acline , Un petit sousleva la grant coute porprine .
" Alixandre , fait il , bons rois de franche ourine , Mar fu vostre jovente qui si tempre define .
Onques n'amai tant frere ne parent ne cousine Com le vostre gent cors que la mort adecline .
Sire , vos me deïstes en la grant desertine , Le jor que nos feïmes le fu por la vermine , Que ja nus avers rois n'aroit joie enterine .
Mais or puis je bien dire que barnages define , Tous biens va remanant et li maus enracine ; Prouece est refroidie et malvaistés chemine .
Rois , vostre bele bouche , que la mort en traïne , Estoit ersoir plus blanche que n'est oef de geline , Or endroit est plus noire qu'escorce d'aubepine .
Sire , n'i a mestier charnes ne medecine , Ja mires n'i vendra por veoir vostre ourine .
Avarise et largece courent par aatine Et muevent d'un eslais , mais li siecles destine Que largece est vaincue , nis mes cuers le devine ; C'est drois , puis que cil muert qui tout le siecle acline .
Rois , vos nos donïés le vair , le gris , l'ermine , Et por nos faire riches prenïés a rapine Qanque vos trovïés sor la gent sarrasine .
Certes , or m'en irai en bos ou en gaudine ; Ilueques me vivrai d'erbes et de racine , N'i avrai compaignie fors de la salvechine .
Las !
por coi ne me prent male mors palasine ?
Dieus , qui par ta vertu feïs plovoir ferine , Qant li fil Israel ierent en la gastine , Et les aloes frites , - n'orent autre cuisine , - Prenés de ciaus vengance par qui ma joie fine .
A tort sueffre mes sires si crüel dessepline .
" A cest mot chiet pasmés sor une coute hermine ; Au redrecier s'escrie en haut comme buisine , De son mantel desront toute la sebeline , A deus poins ses cheveus et sa face esgratine , Si que li sans vermaus li chiet sor la poitrine .
La dolor qu'il demaine por le roi qui termine I fist le jor plorer maint fil de palasine .
Ce fu un samedi , que li soirs les apresse , Q'Alixandres fu mors qui tantes terres lesse ; N'a home en sa compaigne qui por lui ne s'iresse .
Tholomés fait tel duel , qui de plorer ne cesse , Plus de quarante fois vers ses cheveus s'eslesse Et regrete Alixandre , qui les orgelleus plesse : " Sire rois , la vostre ame soit devant Dieu confesse .
Plus gentis chevaliers ne cuit que ja mais nesse .
Plorés , Mascedonois , que vostres pris abesse .
" Des navrés entor lui veïssiés si grant presse Tel set cens le regretent , n'i a celui n'ait fesse .
Qi lors oïst son duel demener a Cliçon , Com il plaint et regrete le nobile baron !
Dans Clins avoit vestu un hermin peliçon , En plus de trente lieus l'a rompu environ , Des bendes qui en chieent sont covert li giron ; Et tenoit sa main destre desus son compaignon .
" Ahi !
tant mar i fustes , sire fieus Phelippon , Bons chevaliers et larges , hardis comme lion , Preudom por bien conquerre et por faire grant don , Por preudome honorer , por destruire felon , Fel vers ses enemis et vers sa gent dous hom .
Rois , vos n'amastes onques losengier ne garçon Ne couart en estor ne hardi en maison Ne home qui vers autre porparlast traïson .
Que fera or cis pueples ?
Tous ira a bandon .
Or departiront sempres li douze compaignon .
" De dolor s'est pasmés et taint comme charbon , En plorant le regrete qant vint de pasmison : " Alixandre , Alixandre , biau sire , que ferom ?
Ahi !
riche compaigne , com or departirom !
" Lors oïssiés tel duel et tel escrioison De plus de set cens vois i oïssiés le ton ; Por la mort Alixandre plorent nis li felon .
Aprés Cliçon le conte , le grant duel renovele Emenidus , li fieus l'amiraut de Tudele , Qui por l'amor avoir de la noble pucele Combati au gaiant es plaines de Castele , Tant que le cuer li traist par desous la mamele .
Cil regrete Alixandre doucement et apele : " Gentieus rois debonaires , dolereuse novele Nous a la mort donee qui si nos amoncele .
Sire , tant mar i fu vostre bouche la bele , Qui plus souef flairoit que mirre ne canele ; Hui matin iert plus fresche que n'est rose novele , Rois , ore est perse et torble plus que sans qui flaele .
Dehais ait or la mort qui devant nos champele Qant ele ne me fent le cuer et esquartele .
Ahi !
ahi !
Fortune , com par estes isnele !
Assés courés plus tost que ne vole arondele .
Je cuit ja que la mort est vostre suer jumele , Qui onques n'espargna ne malle ne femele .
Les eus avés crevés , n'i a point de pronele , Car vos avés changié coroie por cordele ; Le mellor prince avés abatu de la sele Qui onques escoutast ne harpe ne vïele .
Dehais ait or li cuers qui el cors vos sautele Qant en itel maniere tornés vostre roële .
Hui cest jor est estainte la plus clere chandele C'onques veïst ardoir dame ne damoisele .
Proëce , vos dormés et malvaistés oisele , Hui cest jor estes mise de grant cuve en cuvele .
Largetés est breaigne et avarisse aignele .
Or sont li douze per en malvaise brandele .
Dieus , por coi ne me part li cuers sous la mamele ?
S'or eüsse un coutel a trenchant alemele , Ja feroie saillir de mon cors la boiele ; Onques mais ne fui cuis de si chaude estincele .
Dieus , tu es endormis , et diables revele Et por monter au ciel ses angles atropele , Qant li bons rois est mors qui tout le mont chadele .
" A icest mot se pasme por le duel et chancele , Au piler se hurta de la maistre tornele Si que du nes li vole de sanc plaine escuiele .
Il se hurte et debat et par terre roële , Li sans li bout et frit comme lars en paiele ; Devant lui a ses piés vit gesir une astele , Ja se ferist el chief desi qu'en la cervele , Qant la li a tolue li princes de Nivele .
Qi lors oïst le duel que fait Emenidus !
Nus chevaliers en terre n'en fera ja mais plus .
Cil regrete Alixandre : " Gentieus sires , mar fus .
Sire , bons conquerere , tels n'en iert ja mais nus .
Le monde conquesistes jusq'as bonnes Artus , Et trestoute la terre jusq'en Occeanus ; Mors avés en bataille les princes et les dus , Rois et empereors et les amiraüs .
Que fera or cis pueples ?
Tous ira a reüs .
Ahi !
chevalerie , comme entrés en renclus !
Toute joie de terre , hui cest jor vos refus .
" De dolor s'est pasmés , a terre chaï jus , En plorant le regrete qant il releva sus .
Por Alixandre pleure Aristés et Caulus , Ses chaveus et sa barbe derront Antiocus .
Licanor fait grant duel , por le roi crie et pleure : " Conquerere du mont , tant mar veïmes l'eure Que la mort nos depart , qui tant franc home aceure !
Molt est fiere et crüel qant as mellors cort seure .
Molt est preudom li sire qui ses homes honeure , Cil ne doit tenir terre qui sa gent deshoneure .
Or vauroie sentir de mon espié la meure .
Sire , li rois des rois , cui tous li mons aeure , Ait merci de vostre ame , au besoing la seqeure .
" Lors derront ses chaveus et se fiert et deveure ; Plus de mil chevaliers se pasment en peu d'eure .
Qui por autrui fait bien aveuc son oés labeure .
Filotes fait grant duel , entre lui et son frere , Et regrete Alixandre , qui lor fu sire et pere : " Bons rois de Mascedone , que fera vostre mere , Qui por la vostre vie estoit joians et clere ?
Par Dieu !
ceste novele li iert au cuer amere , Plus parfont la poindra que pertruis de tarere ; La joie de son cuer en estuet jus a rere .
Ahi !
tant mar i fustes , sire , drois emperere , Bons chevaliers et larges et hardis conquerere .
Ahi !
mors , por qu'en iés vers tel baron amere , Dont tous li mons a duel , pleure et fait laide here ?
" Aristés fait grant duel , por le roi fait sa plainte : " Conquereres du mont , vostre joie est estainte .
Ahi !
riche compaigne , comme or estes atainte !
Mors est cil qui des dones nos avra faite mainte .
Franche gent honorastes et l'orgellouse mainte Avés tous jors vaincue , confonduë et frainte .
Onques de vostre bouche n'issi parole fainte .
Sire , vos me deïstes en la cité de Gainte Que bons rois conquereres doit tous jours porter enque Et pene et parkemin ou sa vie soit painte .
" Por Alixandre pleure Caulus , li fieus Saberte , Une dame de Gresce , duchesse de Valerte ; L'uns des douze pers fu , mainte paine ot souferte : " Alixandre , mar fus , franche chose et aperte !
Par vos estoit largesce desserree et overte , Et menïés o vous de chevaliers tel herte Qui molt tost vos eüssent une tor descoverte .
Mainte bele richece as donee et offerte ; Maint jentil chevalier charront hui en poverte S'iert mainte bele dame par povreté coverte .
Sire , qui savra mais guerredoner deserte ?
Ja mais n'iert a nul jor restoree la perte .
" Qi lors oïst le duel que maine Perdicas , Com il plaint et regrete le roi mascedonas !
" Sire , drois empereres , ja mais ne nos verras .
Que fera or ta mere , la bele Olimpias ?
Ta mort l'a deceüe , de ton duel l'ocirras .
Au branc nu de t'espee oceïs Nicholas , Aprés donas sa terre au hardi Filotas , Le mellor chevalier des maigres et des cras ; Cliçon donastes Perse , Corosçane et Baudas ; Et moi , qui mains nes iere , chevaliers assés bas , As otroié ton regne .
Dieus , tu li meriras ; Conduisiés la soie ame pres du siege Elyas .
" De dolor s'est pasmés , a terre chiet a quas , En plus de trente lieus a le visage qas .
Mors fu li rois en may , que chante la chalende .
Au duel que fait Leoines n'i a nul qui n'entende ; N'a si chier drap vestu q'a ses deus mains ne fende , Environ lui a terre en chaï mainte bende , Et regrete Alixandre , qui conquist Orïende : " Sire , ceste compaigne por vostre mort n'amende .
Tels trente mile d'omes tenïés en provende , Ja mais ne sera princes si riche don lor rende .
Tels a son bon cheval or estuet qu'il le vende , Por souffraite d'avoir li convenra despendre La mort ne laisse mie que tous ne nos offende .
Sire , qui vos a mort fait nos a laide offrende , Frans hom nes doit bailler qu'a ses deus mains nes pende .
" Ne puet müer Leoines q'a terre ne s'estende , D'eaue froide et de pluie li ont faite marende .
Por Alixandre pleure Minus , li fieus Clarende ; Au duel faire en la sale n'i a nul qui n'entende .
Aridés fait tel duel que nus hom nel conforte ; Ne se puet detenir que ses deus mains ne torde , Et desront ses cheveus et ses dras que il porte Et regrete Alixandre , qui tous les desconforte : " Esgaree compaigne , quel dolor vos deporte ?
Que porrons devenir qant proëce est hui morte ?
Cortoisie et largesce , serree est vostre porte ; Ja mais ne sera hom qui la clef en destorte .
Or poons nos bien dire que largetés avorte , Ne puet mais remanoir que doners ne resorte .
Mais un respit i a qui les pluisors conforte , Qu'aprés lui morrons tuit , n'est nus qui s'en estorte .
" Antiocus fait duel si que tous s'en esroe , Et regrete Alixandre , cui tous li pueples loe : " Ja mais tels chevaliers ne maingera d'aloe .
Sire , mains gentieus hom seoit hui sor la roe Qui por la vostre amor est cheüs en la boe .
La vostre grant proëce , que tous li mons tresloe , Est plus fichiee en terre que li bes d'une hoe .
Dieus , com faite aventure entor cel pueple roe !
L'autr'ier l'avions blanche , or l'avons noire et bloe .
Molt est la mors hardie qui en tel lieu s'encroe Dont nus hom ne vit onques issir malvaise escroe .
Tels trente mil oison porsieuoient ceste oe N'iert si hardis li leus qu'il i tendist la poe .
Sire , vos me deïstes sor l'eaue de Dunoe Qu'eschars rois pereceus tient l'usage a la choe Qui quiert l'autrui viande et tous jors pert la soe .
Par ma foi , Alixandre , sor trestous vos amoe , Vous estïés la riens ou je plus me fioe ; Ja mais ne vos verrai , que la mort le desloe .
" Lors derront ses cheveus et se fiert les la joe , En plus de trente lieus ront sa char et estroe .
Antigonus fait duel , de plorer se saole Et regrete Alixandre , qui les pluisors adole : " Sire rois , a l'espee maintenïés tel sole Dont mainte large terre justice vostre bole .
Hui repaire largesce de la chaudiere en l'ole ; Malvaistiés l'ocirra qui les pluisors engole , Avant li taut le cors et aprés la moolle .
Tels vestoit blanc hauberc qui or vestira cole , Et saullers pains a or , qui chaucera cibole .
Or poons nos bien dire q'aventure nos fole .
La joie de cest mont ne pris une cibole , Qant li sires du mont laira hui sa gent sole .
" Du duel n'est pas mervelle que li baron ont fait ; Sa mollier Rosenés sor trestous crie et brait , Les proëces du roi cortoisement retrait : " Ha !
sire , rois des rois , qui tant chastel as frait , Tant mur et tante tor as torné a garait !
Envers orgelleus home ne feïs malvais plait , Et qui te vaut servir nel preïs a forfait .
Que porrons devenir , qant cil le siecle lait Qui conquesist le mont , s'il vesquist , entresait Et donast tout l'avoir de terre , ou qu'il estait ?
Ne sai bon chevalier hui cest jor ne s'esmait , Car s'il est endetés n'avra dont il le pait .
Je ne cuit qu'il ait home , tant com li solaus vait , Soufraite et poverté , rois , por ta mort nen ait .
De tant com je vos voi , et il molt bien m'en vait ; Mieus veul morir que vivre .
Mors , sail de ton agait Si m'oci par moi seule , ne sai riens qui me hait .
" Sus le cors chiet pasmee , nus nel voit pitié n'ait .
As piés le roi de Gresce , devant les autres Gris , La derront ses cheveus et depiece son vis Caulus , uns damoisiaus , ses peres fu rois Mis .
Sires fu de Melite si fu freres Biblis , Mais por le fol corage que sa suer i ot mis S'en issi de sa terre et laissa son païs .
Au bon roi Alixandre ala servir mains dis , Et li rois l'ama molt et si fu ses amis ; Por ce qu'il le vit sage , cortois et bien apris , Et que de son service s'estoit si entremis , Aveuc les douze pers l'ot Alixandres mis .
Li Grigois l'apeloient dant Caulus Menalis Por ce que li bons rois li avoit ja pramis , Qant il avroit de Rome le roiaume conquis , Q'il li donroit Melans au jor qu'il l'avroit pris ; Et se il se tenoit de riens a mesassis Si li croistroit encores Monjeu et Moncenis , Verziaus et Yvorie et Astë et Toris Et trestoute la terre d'environ le païs ; Coroner le feroit a la feste Jovis .
" He !
las , dist li vallés , que fera cis chaitis ?
Puis qu'issi de ma terre essilliés et fuitis M'a plus doné mes sires , qui tant iert poëstis , Rouge or et blanc argent et bons chevaus de pris , Que n'ot Laomedon , qui fu aioel Paris .
Ahi !
riche compaigne , a quel duel departis ; Com sera grans mervelle se nus en estort vis !
Mors , molt feïs que fole qant si tost l'oceïs , Ja mais n'ieres doutee , tous tans seras plus vis ; Or as fait ton pooir , ne nos pués faire pis , Estainte as la lumiere dont li mons iert espris .
Solaus , molt feïs bien qant tu t'en oscurcis ; Molt feras que cortois se ja mais n'esclarcis , Ne pués veoir le duel ou la mort nos a mis .
Anquenuit se porra vanter sains Paradis C'onques en son ostel tel oste ne fu mis .
Grant duel doivent mener Clotos et Lachesis , Entr'eles pueent dire que rompus est li fis Dont tous li mons estoit et atains et porpris .
Ahi !
rois Alixandre , franche chose gentis , Humles et frans et larges a tous tes bons amis Et fiers et orgelleus contre tes enemis , Com voi ore troublés ces ieus et cest cler vis Et cele bele bouche dont ainc n'issi faus ris !
Se fuissiés coreciés , ains que fust mïedis Toute en tramblast la terre jusq'au flun de Gangis , N'osassent avant corre Eufratés ne Tygris .
Encor dist ier mes sires , ains qu'il fust si aquis , Que ja nus avers rois n'enterroit en haut pris .
Sire , tu donas tout , ainc riens ne retenis ; Ains eüsses doné cinc roiaumes ou sis C'uns autres riches hom n'eüst un mantel gris .
Honors , sens et largesce avoient en vos mis Lor cuer et lor entente a vos servir tous dis ; Hom qui tel conseil a ne puet estre mendis .
Dieus , molt es envious quant tu le nos tolis Molt as sage conseil quant a ton oés l'as pris ; Esgarde ciel et terre et canque tu feïs , Onques mais tel damage el monde ne meïs Ne si riche tresor a ton oés ne traisis ; Por c'est li remanans coreçous et pensis .
Joie , tu l'amas molt , onques ne le guerpis ; Va t'ent ensamble o lui es chans Elyseïs Qui tout sont plain de flors , de roses et de lis .
" Ja li baisast les piés desous le paile bis , Mais l'un tint Tholomés et l'autre tint Dans Clins .
Il n'avoit pas grant piece que li rois iert fenis Ains qu'il fust enbasmés , oins ne ensevelis .
Ses lis estoit envous de deus riches samis , A pierres precïeuses seelés et cleufis , L'uns fu fais a estrives , l'autrë a estrelis ; Par tel engin estoient et tissu et treslis Mil ans fuissent en terre ains qu'uns en fust porris .
Qui or vos vauroit dire com il fu costeïs Et roiaument gardés , plorés et obeïs , Nel seüssent descrire Salemons ne Davis .
Si veïssiés mervelles ses barons amatis , De duel et de pesance vains et empaleïs ; A son chief iert Filotes et a ses piés Dans Clins Et li autre gisoient pasmé sor ces tapis .
Oscurcis fu li jors , li solaus fu maris Por la mort du baron dont il estoit partis ; Des la mer de Sydoine jusq'as pors d'Alentis N'ot dongon ne murel qui ne fust escroissis ; Par trestoute la terre dont il estoit saisis Tramblerent les cités desi qu'en la raïs ; Trestous li firmamens par estoit si noircis Que li uns hom de l'autre ne pot estre choisis , Et por ce que li cieus estoit si oscurcis Ardoient en la sale mil cierge couleïs .
Lignalöés et ambre , nardus et autre espis Ardoient en la sale com s'il fust vieus palis ; De l'odeur des especes et du bon flaireïs Deüst estre par droit uns malades garis .
S'ilueques fust Herodes , Pilate et Antecris , Si plorast il de duel ains qu'il s'en fust partis .
Et por ce que li dels les a si affeblis Fu mendre un peu la noise et abaissiés li cris , Qant li bons Aristotes , li mieudres des escris , S'apoia devant aus desous un arc vautis .
Bien fu de philosophe ses fais et ses abis , Ne li chaloit de soi , tous estoit enhermis ; Barbë ot longe et lee et le poil retortis Et le chief deslavé et velus les sorcis ; De pain et d'eaue vit , ne quiert autres pertris ; Onques n'issi d'Ataines uns seus clers si soutis .
Lors a dit as barons un peu de ses bons dis : " Maines rois , qui la gis mors et descoloris , Com tiens or peu de terre et com est briés tes lis !
Et si deïs tu ja , sor Dunoe a Brandis , Que tous cis mons estoit a un home petis .
Ahi !
rois , sor tous autres conquerans et hardis , Largesce estoit ta mere et tu ieres ses fis ; En doner iert ta gloire , ta joie et tes delis .
N'atendoies pas tant , ja n'en serai desdis , C'uns preudom te rovast ne qu'il fust escondis , Tant ieres de doner pres et amanevis .
Encor n'iert pas mes sire ier soir si affeblis Qant il dist q'avers rois fust destruis et maldis , Car il en est de Deu et du pueple haïs , En cest siecle et en l'autre est perdus et honis .
Par covoitise fu li premiers hom peris , Et Dayres li Persans vaincus et desconfis ; Et uns des rois de Rome , Crassus , si malbaillis , Escarant l'abevrerent d'or cuit qui fu boulis .
Oés la prophecie que nos dist Johannis : Que oan ocirroit li lions la formis .
Ahi !
Antipater , traïtres dieusmentis , Com estïés par lui honorés et servis Et de si riches fiés chasés et enrichis !
Gadres t'avoit donee , les dongons , les larris Et trestoute la terre que tint li dus Betis .
Tantes gens chaciés hui a duel et a escis , Dont mainte gentil dame en plaindront lor maris Et mainte veuve mere en ploreront lor fis .
Par toi sera li maus encore revertis , Car tu seras trovés ou que soies fuïs ; Vis seras escorchiés ou sor charbon rostis Ou detrais a chevaus ou a coutiaus murdris .
De toi ne puet chaloir se tu muers ou tu vis Qant par toi muert li rois qui sor tous iert eslis ; Par lui fust tous li mons ains set ans esbaudis .
Hui partiras les homes que mes sire a norris , De lor lige segnor sans forfait departis .
Alixandre , de toi nos ont li dieu traïs ; Se tu peüsses vivre seul dis ans acomplis , Tu fuisses dieus en terre aourés et servis , Et te feïsons temples , auteus et crucifis .
Ahi !
Dieus , molt par es envious et faillis , Qui les malvais espargnes et les bons nos ocis .
" Or deïst ja mervelles qant il fu acuellis , Qant doi autre gramaire , Varo et Egesis , Li senerent de loins que trop iert esbahis , Qant il des dieus mesdist , trop est de sens maris .
Ja chaïst jus pasmés , tous est esvanuïs , Qant Litonas l'aert et l'estraint vers son pis .
Lors commence tel duel et si fait ploreïs , Se Dieus tonast el ciel , ne fust il pas oïs .
Nel tieng pas a merveille se cil ont grant paor Qui voient a lor ieus mort gesir lor segnor , Et si ont d'Aristote grant duel et grant paor , Que il voient gesir tout pale et sans color ; Or deïst ja mervelle a ciaus qui sont entor , Mais li souglout li tolent qu'il a pris par froidor .
Lors se sont acoisié li grant et li menor .
Emenidus se drece qui fu fieus de contor ; Qant senti des especes la fumee et l'odor , Adont parla un poi a ciaus qui sont entor : " Je fui ja connestables au roi mascedonor Et portai en bataille s'ensaigne et s'oriflor Et li aidai a vaintre , merci Dieu , maint estor Et maint chastel a prendre et mainte ferme tor .
Nel di pas por vantance , Dieu en trai a auctor , Car li rois n'ama onques chevalier vanteor .
Esgardés d'Aristote , vostre maistre doctor , Qui estoit conseillieres au maine empereor ; Essample i pueent prendre auqant et li pluisor , Car rois ne doit avoir malvais conseilleor .
Encor dist ier matin mes sire a Licanor , Qant il le corona a roi d'Ynde Maior : 'Licanor , biaus amis , ne croi losengeor , Car mil fois en ont terre perdu nostre ancisor .
Princes qui veut entrer en pris et en valor Doit metre en un preudome son conseil et s'amor Qui le bien li ensegne a faire chascun jor , Chevaliers a amer et tenir en douçour ; Hom qui conquerre veut n'a soing d'autre labor .
Puis que tu connoistras un home a menteor Qui fera en sa lange ne engien ne trestor , Si t'eslonge de lui com du fu d'un chaut for , Car par nature sont losengier traïtor .
Se tu vois saudoier qui entende a honor , Si en fai duc ou prince , amiraut ou contor ; Nel laissier en souffraite gesir ne en esror , Car povretés est pire que n'est fievre maior ; Garde qu'il ait en toi molt large doneor .
'Q'en puis je , Alixandre , se je por t'amor plor ?
Car li tien don n'avoient ne terme ne sejor , Ains ierent plus isnel que le vol d'un ostor .
Ainc n'eüs escrivain o toi ne conteor , Car dons qui est escris fait home atendeor .
Ha !
mors , chaitive chose , dolente riens , puor , Ne criem mais ta manace la noise d'un tabor .
Un sairement en fais , ne puis faire gregnor , Par cest cors qui ci gist desous cest covretor : Puis q'Adans morst la pome par le conseil s'oisor N'oceïs tu son per ne si bon ne mellor , Et qant li dieu ont fait de toi commandeor , Bien en doivent avoir li aver grant paor .
Biau sire , hui lais tes homes en paine et en tristor , Et ausi esgarés com beste sans pastor .
Ja ne ferai por t'ame proiere au creator , Bien sai qu'ele est la sus el ciel superior Ou li angle en demainent grant joie et grant baudor , Car la joie de terre ont mellee o la lor .
" Aprés Emenidon , qui fu rois de Nubie , S'escria Perdicas a la barbe florie ; C'est uns des douze pers ou li rois plus se fie .
Por ce qu'il iert cortois et sans losengerie Li dona son anel , dont maint orent envie , Que li avoit doné par non de drüerie Candasce la roïne qant el devint s'amie ; Li aniaus valoit bien la cité de Pavie ; Perdicas l'ot el doit , li sires d'Orcanie , Qui si detort ses poins , a poi qu'il ne l'esmie .
As piés du lit s'apuie si durement qu'il plie .
Il sousleva le paile de soie d'Aumarie ; Qant senti le cors froit et la char vit blaismie , Les ieus tornés el chief et la face empalie , Lors chaï a la terre si n'a talent qu'il rie ; De l'angoisse qu'il a piteusement s'escrie : " Alixandre , biaus sire , bons rois sans couardie , Fontaine de largesce et puis de cortoisie , Comblés d'ensegnement et res de vilonie , Hui matin avïés de cest mont la baillie ; Rois , or l'avés perdue en mains d'eure et demie , Ne sai par quel raison l'avés si tost guerpie .
Sire , trop tost vos est la parole faillie , En poi d'eure vos est cele bouche noircie .
Rois , car parlés a moi , se Dieus vos beneïe , Et a vostre maisnie qui por vos est marie .
Por coi nes confortés ?
Com l'avés enhaïe !
Ves com est esgaree et com est amortie ; Onques por nule riens ne fu si esbahie .
Rois , ja l'avïés vos si doucement norrie , D'armes et de chevaus si richement garnie ; Ahi !
com hui remaint de segnor esgarie !
Segnor , qui me dira ice que senefie Que li rois ne parole a celui qui le prie ?
Fait il ce par orguel ou por la mort quil plie ?
Ne sai que ce puet estre ne ne truis quil me die .
Onques mais ne fist Dieus si crüel felonie .
Encor me dist il ier a parole serie , Au matin , ains que l'aube fust gaires esclairie , Que s'il pooit avoir un an santé et vie , Q'il donroit Tholomé le regne de Sulie , Et s'en feroit segnor de toute Esclavonie .
Puis parlasmes assés de sens et de folie ; Mais or sai je de voir , de ce ne dout je mie , Ja mais n'i parlerai , car la mort le me vie .
Mal dehais ait Fortune qui si me contralie , Hui cest jor m'a esté trop crüel enemie .
Onques li rois du ciel , cui toute riens sousplie , N'ot mais si grant honor com de sa compaignie , Ne ja mais nen avra en trestoute sa vie .
Ahi !
toute franchise , com hui estes perie , Malvaistiés esveilliee et proëce endormie !
Li biens va descroissant et li maus molteplie .
Or ne pris mais le siecle une pume porrie , Hui cest jor est perdue toute chevalerie .
Dieus , por coi vif ge tant ?
Male mort , car m'ocie !
Par foi , je m'oceïsse a m'espee forbie , Mais mes cuers le deffent et tient a musardie , Et Fortune meïsme , qui me jure et affie , Se Deus iert trespassés et sa vie fenie , Qu'il avroit aprés lui des angles la maistrie , Du ciel et de la terre toute la segnorie .
Las !
fait il , qu'ai je dit ?
C'est rage et desverie .
" A icest mot se done du poing joste l'oïe , Si que du sanc vermeil li est la bouche emplie .
Sor le cors chiet pasmés comme beste estordie , Mais Tholomés l'en drece , qui souef le chastie .
Antiocus le pleure si que tous en est las .
Riches hom iert et sages , fieus le roi Cleofas ; Antioche fu sieue et Halape et Damas , Puis li acrut son fief de l'onor de Baudas Li rois qui de doner ne pooit estre las , Cil li dona la terre du val de Josafas , La rente et le treü de l'onor de Baudas Et la cité de Meqes qui puis fu Goulias ; Tant li dona de terre li rois mascedonas Dont maint home amaigrirent et il en devint cras .
Or le plaint et regrete , mais ce n'est mie a gas : " Alixandre , fait il , biaus sire , tu t'en vas ; Guerpi as ta maisnie , ja mais ne la verras ; En tel lieu vas , ce cuit , dont ja ne revenras .
Vos donïés l'avoir a foison et a tas .
Hui sont li douze per venu du trot au pas ; Molt lor est mescheü , geté ont ambes as .
Or poons nos bien dire : 'Dieus !
de si haut si bas , Onques mais ne venimes a si felon trespas .
'Ha !
Dieus , plains de douçor , qui tout le mont crias Et les quarante jors de ton gré jeünas , Garis l'ame de lui du felon Sathanas , Q'en l'ostel ne le mete ou conversent li las .
" Lors dist a soi meïsme : " Chaitis , que devenras ?
" Et fiert l'un poing a l'autre et descire ses dras .
De crïer et de braire i demaine tel glas Que la sale en tentist qui fu faite a compas ; Puis chiet pasmés a terre dejoste Perdicas , Au cuer a tel angoisse nus hom nel cuidast pas ; Il ne deïst un mot qui li donast Baudas .
Aristés se replaint qui ot vois de seraine .
Gentieus hom iert de Gresce , du parenté Elaine Por qui Paris soffri lonc tans dolor et paine ; Ele iert , ce dist l'estore , sa cousine germaine .
Biaus iert , mais il avoit une teche vilaine , Q'il n'amast nule dame se ne fust chastelaine Ne ne vaut porter armes a jor de dïemaine Ne monter a cheval por ferir en quintaine .
Cil regrete Alixandre et grant duel en demaine : " Alixandre , fait il , ce est chose certaine Que de toutes proëces estïés la fontaine , Sor trestoutes estoit la vostre soveraine .
Rois , vostre bele chars soloit estre plus plaine Que n'est marbres polis , et soués comme laine ; Or est poingnans et aspre plus que n'est pains d'avaine .
De vostre bele bouche n'istra ja mais alaine , Hui matin iert vermeille com se fust tainte en graine .
Sire , vos en alés la ou la mort vos maine , Ci nos avés guerpis entre la gent foraine .
Sire rois de bon aire , en peneuse semaine Entrent li douze per et en fort quarentaine ; Il ont hui receü une malvaise estraine .
Nous solions jadis parler de teste saine , Mais or en est rompue toute la maistre vaine .
Ha !
Dieus , qui a ta forme feïs la char humaine Et garesis Jonas el cors de la balaine , Pren vengance de ciaus par qui ma joie est vaine , Et trebuche lor ames en la terre soutaine .
" A icest mot se pasme deseur un lit de laine ; Tholomés li vaillans de conforter se paine , Et lui et tous les autres dont la sale estoit plaine .
Molt par fu grans li dels el palais de porfire , Entor la biere furent li douze per a tire .
Leoines a tel duel a poi n'esrage d'ire , Frere estoit Perdicas qui fu nes de Montire , Por la mort Alixandre parfondement souspire Et eschauffe d'angoisse et remet comme cire .
A haute vois s'escrie : " Alixandre , biau sire , Onques mais ne vos pot nule riens desconfire Fors seulement la mort , qui nului ne remire .
De garir vostre plaie n'avra ja denier mire .
La tieue grant largesce ne porroit nus descrire , Nus clers qui tant seüst de chanter ne de lire , Neïs tant seulement de doner la matire .
Ainc ne vausis a home ton avoir escondire .
Rois , tu es entoschiés , ja n'en avras remire , Ta chars en est plus vers que n'est jus de colire .
Au cuer ai tel angoisse que ne sai mais que dire , Mais tant voi je tout cler que cist siecles empire , Car proëce radote et malvaistiés se mire , Largesce voi plorer et avarisse rire , Cele qui soloit estre la mieudre est or la pire .
Ha !
mort , trop me delaies , trop mes a moi ocirre , A tort et a pechié me fais ici defrire .
" Lors a pris son blïaut et la pene en descire , De l'un chief dusq'en l'autre le desront et detire ; Sa main mist a sa barbe , estraint et sache et tire , Ains qu'il la deguerpisse en sont mil poil a dire .
Licanors li marchis tort ses mains et debrise .
Ce est uns chevaliers qui durement se prise ; Nes estoit de la marche qui depart et devise La terre as Barbarins du roiaume de Frise ; Molt iert preus et cortois et de grant gentelise , Onques mieldres de lui ne nasqui de marchise ; Vestus iert d'un biface ovré par grant maistrise , Mantel ot de samit a une pene grise .
Vers la biere se traist por le duel qui l'atise ; Il sousleva le paile qui tenoit grant porprise ; Qant il l'ot descovert , piteusement l'avise , Gentement le regrete qant s'alaine ot reprise : " Rois des rois terrïens , qui ainc n'ot couardise , Ne de malvaistié faire n'ot onques covoitise , Ja mais ne sera hom de la vostre franchise .
La vostre grans largesce ne pot ainc estre aquise , Car ains que tu eüsses la richece conquise L'avoies tu , biau sire , ou donee ou pramise .
Bien ont li douze per enploié lor servise : Chascuns en a el chief corone d'or assise .
Ahi !
toute franchise , com hui estes malmise !
Avarisse est montee , largesce a terre mise , Morte est comme la noif contre soleil remise .
Ja Damedeu ne place que je siece ne gise Tant que j'aie de ciaus haute vengance prise Par coi ta gens est torble et de dolor esprise .
Molt orent felon cuer et plain de cuivertise Qant il oserent faire vers vos si grant mesprise .
Certes , se jes puis prendre , j'en ferai tel justise Qu'il en sera parlé jusqu'au jor du juïse .
Ne fust pas tels damages se fust morte ou ocise Toute la gent qui est entre ploiel et bise .
Que fait ore Diables que le col ne me brise ?
" A icest mot se hurte a une pierre bise , Si que le cuir du front en trois lieus li encise ; S'il fust trois fois baigniés en l'eaue de Tamise , Ne fust il plus molliés qu'il iert sous sa chemise Du sanc qui de lui ist vermaus comme cerise .
Il ne deïst un mot por tout l'avoir de Pise ; A tous ciaus qui l'esgardent tel pitié en est prise N'i a celui ne plort tenrement sans faintise .
Filotes s'est levés tous drois en son estage ; N'ot mellor chevalier en trestout son lingnage Fors Licanor son frere , ou ot grant vasselage .
Cil regrete Alixandre forment en son corage : " Gentieus rois debonaires , estrés de haut parage , Sor tous rois terïens resamblïés ymage ; Ja mais ne sera princes qui demaint tel barnage .
Rois , il n'avoit cité jusq'en la terre ombrage , Bourc , vile ne dongon ne fort chastel marage Dont li prince et li duc ne t'aient fait homage ; Trestout t'en obeïssent et rendent treüage .
Sire , a vous repairoient et privé et salvage ; Vous n'escondisïés ne le fol ne le sage , Ançois lor donïés l'avoir de bon corage .
Tout avés departi , neïs vostre hiretage ; Onques n'en retenistes vaillissant un formage .
En vos et en largesce avoit bon mariage , Onques ne la tenistes un jor en soignantage ; Or estes dessevrés a tort et par outrage , Nis Dieus ne porroit mie restorer cest damage .
Gentieus rois de bon aire , mes dels point n'asouage ; Ja mais ne serai liés en trestout mon aage , Car je voi enforcier le perilleus orage Qui tout le mont traira a duel et a hontage .
Or vos estuet ci metre et guerpir en ostage Vostre cors , biaus dous sire ; n'i lairons autre gage .
Ha !
Dieus , qui les Ebreus passas la mer sans nage Qant li rois Pharaon les chaçoit el rivage , L'ame de mon segnor commant a tel message Q'au jor du grant juïse soit a la destre page .
" Lors a si grant dolor a poi d'ire n'esrage , As ongles de ses mains depiece son visage .
Onques por Eneas , quant issi de Cartage Et par la mer salee acuelli son voiage , Ne demena tel duel Dydo au cuer volage Com Filotes demaine qui se hurte a l'estage .
Molt fu plains et plorés li rois de ses barons , De Sulïens , d'Ermins , de Persans , d'Esclavons ; Nis cil le regreterent d'estranges regions Q'il ot fait maintes fois grans persecucions ; Mais desor tous les autres le pleure Festions .
Cil fu plus ses privés , ainsi com nos cuidons , C'onques n'avoit esté Tholomés ne Cliçons ; Por qant si n'iert il mie des douze compaignons , Mais en enfance avoit esté ses norreçons .
Au chavés de la biere se met a genollons Et regrete Alixandre , non mie a conseillons : " Alixandre , fait il , li sires des Griffons , Com est por vostre mort li cieus noirs et enbrons , Li oisel s'atapissent et abaissent lor sons .
Molt nos avés laissiés en grans torblacions ; C'est par les traïtors qui firent les poisons Dont en terre est venue si grans confusions .
Onques tels chevaliers ne chauça d'esperons ; Ne vos en puis aidier ne doner garisons .
Sire Dieus , quel damage et quels destrucions Qant li rois est matés par deus de ses paons ; Mais au traire mesprinrent , qu'il i ot traïsons .
Gentieus rois Alixandre , abondance de dons , Ainc amer ne vausistes traïtors ne felons ; Mais qui servir vos vaut nel fist mie en pardons , Car plus que ne servoit iert grans li guerredons .
Ahi !
rois Alixandre , a quel duel departons ; Je m'en vois aprés vos , la mort m'en a semons , Et g'irai volentiers , n'i querrai achoisons .
" Lors desront ses cheveus , sa barbe et ses grenons , Que tous en fu sanglens ses pis et ses mentons ; Au dolouser qu'il fist , ausi com il iert lons En travers de la biere chaï a ventrellons .
Tous jors devant le roi furent li douze per ; Tant com il jut malades ne s'en vaurent torner , Car molt lor estoit bel qu'il l'oïssent parler , Molt lor plaist a oïr ses dis et escouter .
Un poi devant ice que il deüst finer Apela Tholomé que il pot tant amer , De la tor de Babel l'a fait asseürer , As citoiens l'a fait et plevir et jurer .
Alixandres li rois ne pot plus demorer ; Li bel oel de son chief commencent a torbler , Li nes a acorcier et la bouche a crever , Si blanc bras li defaillent qu'il nes pooit lever .
L'ame parti du cors , que n'i pot plus ester .
Et qant li rois fu mors , qui les oïst crïer !
Onques n'i ot un seul qui n'esteüst pasmer , Et quant sont redrecié , qui les oïst plorer Et detordre lor puins et lor cheveus tirer , Le roi et sa proëce durement regreter !
" Ahi !
gentieus rois , sire , ou porrons nos aler ?
Puis que vos estes mors ne savons ou torner .
Ja mais ne morra hom qui tant face a loër Ne si seüst preudome servir et honorer .
" Le roi ont fait ovrir et l'entraille geter , Puis ont isnelement le cors fait enbasmer .
Li Grigois l'en voloient en lor terres porter , Mais nus de tous les autres nel voloit creanter , Iluec en Babilone le veulent enterer .
Antiocus fu sages si prist a sarmoner : " Segnor , or ne vos chaut a tencier n'a choser , Car aler en covient as deus por demander En quel lieu li vaudront sepulture doner .
" Li baron s'en tornerent , ne s'aseürent mie , Por ce que li uns d'aus a l'autre contralie , Car porter en voloient le roi en Romenie ; Li uns le contredit et li autres l'otrie .
Por la noise abaissier Antiocus les guie .
Droit au temple Jovis , si com l'estoire crie , Ont fait un de lor sors par molt grant maiestrie .
Li prestres qui du temple avoit la segnorie , Et qui li mestiers iert qant on i sacrefie , Aprés ce que la messe fu chantee et fenie As dieus a demandé et doucement lor prie Ou li rois Alixandres , qui est alés de vie , Doit avoir sepulture ; isnelement lor die .
Iluec ot une ymage , de fin or fu plastrie , Et fu desor l'autel trestout droit establie ; Une vois en issi qui tres bien fu oïe : " Segnor , en Mascedoine nel porterés vos mie , Ne ja mais Babilone nen iert de lui saisie ; En la grant Alixandre iert sa char sepelie , La avra sepulture , Juspiter li otrie , Et qui ce ne feroit si feroit grant folie .
" " Par foi , dist Tholomés , ja ceste n'iert guenchie .
La sera il portés s'en puis avoir aïe .
" Et Dans Clins li respont : " Ne vos en faurons mie .
Volentiers vos ferons aïde et compaignie .
" " Segnor , ce dist Dans Clins , et comment le ferons ?
" Respont Antiocus : " Bon conseil en prendrons : Anuit mais , se vos plaist , et nos le gaiterons , Au matin par son l'aube nos aparellerons ; Sor un char tout d'or fin richement le metrons , Li cheval le trairont et nos aprés irons .
" Et respont Tholomés : " Se Dieu plaist , non ferons .
Nous meïsme a nos cols , certes , le porterons Si li ferons honor de tant com nos porrons , Que ja mais en nos vies si bon segnor n'avrons .
Il nous a molt amés et donés les grans dons , Si en soit ore ci li premiers guerredons .
" " Par foi , dist Aristés , ce est drois et raisons .
Faites faire la biere , si nos aparellons , Et chauciés grans saullers , ostés les esperons .
Vous avrés bone aïde des douze compaignons , Ja nes en troverés orgelleus ne felons .
" Une litiere firent adont apareillier : Li limon de ciprés por plus souef flairier , Les espondes d'ivoire , li pecoul d'olivier .
Un riche lit i mirent por le roi sus couchier , De coute et de cousin le font apareillier ; D'un blanc drap de Sydoine , qui molt fait a proisier , Le covrirent desus por la chalor laissier .
Çaingnent soi et escourcent trestout li chevalier ; Onques n'i ot ronci , palefroi ne destrier , Car por l'amor le roi furent tuit paonier ; A chascunne jornee le firent bien gaitier .
Onques ne porent plus en sis jors esploitier , En Alixandre vinrent au sesme jor entier .
Or devons du sepulcre la verité noncier .
Des autres puet on bien conter et fabloier , Li un sont veritable , li autre mençoignier ; Un tout seul n'en puet on envers cestui prisier .
S'or estoient ensamble trestout icil ovrier Qui or sont en cest siecle , por les poins a trenchier N'en feroient un tel , por les menbres trenchier .
Tholomés le fist faire , qui molt ot le roi chier , Et qant il fu tous fais , sel fist plus haut drecier Que on ne porroit traire qarrel d'arbalestrier .
Onques n'i ot quarrel ne pierre ne ciment , Ne n'i ot point de fust , n'en i covint noient ; Deus cens charees d'or et autrestant d'argent Firent autresi maurre commë on meut forment ; Le blanc et le vermeil i mirent sagement , Et le vert et le bis , trestout melleement .
Quatre ymages d'yvoire mirent el fondement , Et ot chascune teste , par le mien ensïent ; Et avoit entredeus de terrë un arpent .
Ilueques commencierent l'uevre massicement .
La poudre fu saudee a glu molt maistrement , Une vaute i ont faite qui bien fu aparant ; Une estache de fer par mi leu i descent , Le marbre firent maurre aveuc tout ensement ; Ainsi com l'uevre monte , la glus au fer se prent .
Sus el premier estage firent fenestres cent ; Qant l'une moitie oevre , et l'autre clot au vent .
Les fenestres sont faites d'une pel de serpent ; Qant vient el mois de may , que li solaus resplent , Tres par mi cele pel li rais lai ens s'estent , Car la pel est si clere que riens ne li deffent .
Et por l'or qu'est molus , qant il le soleil sent , C'est a vis qui l'esgarde , a trestoute la gent , Que ce soit fus espris qui si grant clarté rent .
La piramide au roi fu molt et grans et lee , Et fu la sus a mont ainsi haute levee Nus hom n'i peüst traire qarrel d'arbalestee .
Por ce fu en grigois piramide apelee Que d'une seule pierre fu toute acovetee ; Cele fu d'aïmant si fu a fer saudee Et ot nuef piés de lé , ainsi fu mesuree , Et vint en ot de lonc et fu dedens cavee ; Et si ot sanc de buef plus d'une grant tounee , Que ja ne fust la pierre en autre sens ovree .
La char au maine roi fu la dedens posee .
La lame dedesus fu molt chier achatee , Tholomés i dona d'argent une charee .
Puis ont pris une ymage de fin or tresgetee , Ens el poing li ont mis une pome doree ; La pome fu molt grosse , tout en reont tornee .
L'ymage fu a glu sor la lame posee , Ja mais ne charra jus por vent ne por gelee .
Li oel sont d'un topace dont est enluminee .
Par grant senefiance fu l'ymage formee ; S'or estoit ma raison oïe et escoutee , Tout ainsi com je l'ai en l'estoire trovee La dirai en romans , ja ne vos iert celee .
C'est l'ymage le roi qui iluec desous gist , Ice nos devisa cil qui l'estoire fist ; Tholomés la dita a celui qui l'escrist .
La pome fu reonde que ens el poing li mist , Si est li mons reons q'Alixandres conquist .
Maint prince en afola et maint roi en malmist , Lor terres lor toli et les treüs en prist ; Et qant il ot tout fait , si com l'estoire dist , De fer ne pot morir , mais maus venins l'ocist .
Mors fu rois Alixandres et a sa fin alés , Molt fu de ses barons et plains et regretés ; En haute piramide fu bien par droit levés , Si com l'estoire dist , et il est verités ; Se il fust crestïens , ainc tels rois ne fu nes , Si cortois ne si larges , si sages , si menbrés , Si cremus en bataille , ne d'armes redoutés .
Et si n'ot que quinze ans quant il fu adoubés , Et qant il en ot vint , si fu rois coronés , Et douze ans regna puis , itels fu ses aés , Si que de tout le mont estoit sires clamés .
Ne por qant ces douze ans fist il douze cités Dont li mur de chascune fu hautement fondés ; Bien les vos nomerai , s'escouter me volés .
Li nons au maine roi i fu primes posés , Et öés l'aventure por coi il fu trovés .
Le jor que Bucifal fu mors et afolés .
Fist il la premeraine , si com oï avés ; Aprés Bucifala en fu li nous trovés .
Aprés en fist une autre que sor un mont leva , Alixandre Montoise por ce si la clama ; Et une autre Alixandre la ou Porrus tua , Alixandre Porri por ce si l'apela ; Et Alixandre en Frise , qant conquerre l'ala , Et le non de la terre o le sien i posa ; Et la grant Alixandre q'en Egypte estora , Icele fu la mieudre et que il plus ama , La fu sa sepulture , si com l'estoire va ; Et une en Babilone que il aprés fonda , Ou l'amiraus fu mors qui vers lui s'adreça .
Ahi !
rois Alixandre , com gentement ovras , Qui n'eüs que vint ans qant corone portas , Et en douze ans aprés tout le mont conquestas , Et dedens ces douze ans douze cités fondas Et a chascunne d'eles le tien non i posas .
Les sis en ai nomees si com tu les nomas , Les autres nomerai , que je n'i faudrai pas .
Tu feïs Alixandre as puis Masagitas , Puis en feïs une autre droit as puis Orgalas , Ices sont deus contrees ou on fait riches dras ; Et as puis Gramaton une autre en estoras , C'est uns rois que par force meïs de haut en bas ; Puis en feïs une autre , richement la pueplas , Alixandre fu dite et as puis Troadas ; Sor l'eaue de Tygris la dousime estoras , Cinc letres de grigois es murs escrites as .
Por coi il fist ces letres jel vos sai bien a dire , Qu'Alixandres , qui fu de tout le monde sire , Du lignage Jovis , - et si fu de sa tire , Se cil fu dieus en ciel , cist ne fu mie pire , - Douze cités fonda ; letres i fist escrire Que riens n'i gaaigna cil qui l'esmut a ire , Et qui le coureça ainc n'en pot au loins rire ; Trestous ses malfaitors a livrés a martire .
Qui l'ocist a venim la male mort le fire !
Molt fu preus Tholomés , si fist grant cortoisie Qant en sa sepulture fist escrire sa vie .
Or m'entendés , segnor , que Dieus vos beneïe !
Cui Dieus done le sens , il nel doit celer mie , Mais bien se doit garder que a tel gent le die Qui disnes soit d'oïr , car cil fait grant folie Qui entre les porciaus gete sa margerie Ne aveuc le forment seme la gargerie .
Teus se fait molt cortois plains est de vilonie ; Avarisse est montee et largesce est falie , Bontés est refroidie , montee est felonie .
Oïs est cil qui sert de la losengerie , Services est perdus s'avoirs ne li aïe .
Por ce le di , segnor , se Dieus me beneïe , Ne veul que ma raisons soit de tel gent oïe Qui bien ne sache entendre que ele senefie .
Qui chante de mençoigne s'ame est pres de perie ; Qui vilain veut aprendre de la chevalerie De buison faire ostoir se paine et estudie ; Icil est faus provés , la letre le nos crie .
Salemons fu molt sages qui ce dist et otrie : Costume ensegne a l'ome cil qui bien le chastie , Mais nature a au loins toute la segnorie .
Segnor , ceste raison devroient cil oïr Qui sont de haut parage et ont terre a baillir .
Li gentieus hom malvais , cil fait molt a haïr , Qui veut avoir service et dont nel set merir .
Princes qui terre tient a envis doit mentir , Mais proëce et largesce font bien terre tenir .
Ice fist Alixandre essaucier et tehir , Car il conquist le mont trestout a son plaisir .
Molt par i ot sage home , ainc ne vaut consentir Losengier entor soi , c'onques nel pot souffrir .
Hom qui tent a honor , il n'i puet pas faillir , Mais q'en tel lieu entende ou il puisse avenir ; Cil qui se desmesure si puet molt tost chaïr .
Hardis fu Alixandres , ainc ne degna fuïr ; Si fu larges li rois , se nus le vaut servir , Onques de son service ne se pot repentir .
Bien sot qui dut doner et qui il dut tolir , Comment il dut doner tres bien le sot veïr , Selonc ce qu'il estoit sot doner et partir ; Et qant vint au besoing , bien se sot esbaudir , Et bien sot en estor tous premerains ferir ; Ainc ne vaut a nul home sa malvaistié covrir .
Li gentil chevalier et li clerc sage et bon , Les dames , les puceles , qui ont clere façon , Qui sevent de service rendre le guerredon , Cil doivent d'Alixandre escouter la chançon .
Or se traient arrier li aver , li felon , Que ja ne lor feroit li oïrs se mal non ; Li cuer lor endurcissent encontre la raison .
Fous est qui d'esprevier cuide faire buisson , Ne de ronci destrier , ne de levrier gaignon .
Nature et norreture demainent grant tençon , Mais au loing vaint nature , ce dist en la leçon ; Si en trai a garant le sage Salemon .
Alixandres le dist et mostre par raison : Fous est qui conseil croit de serf ne de felon Ne qui fait de nul d'aus prince de sa maison ; Se gaaig i puet faire , ne doute traïson ; Ci doivent prendre essample li prince et li baron .
Hardis fu Alixandres et plus fiers d'un lion Et sages de parler , larges por doner don , De droit sot et de tort faire division ; Por ce ot tout le mont en sa subjection .
Qui trestout veut tenir tout pert a abandon ; Souvent i pert grant chose par malvaise achoison .
Li rois qui son roiaume veut par droit governer Et li prince et li duc qui terre ont a garder Et cil qui par proëce veulent riens conquester , Cil devroient la vie d'Alixandre escouter ; Se il fust crestïens , onques ne fu teus ber .
Rois ne fu plus hardis , ne mieus seüst parler , Ne onques ne fu rois plus larges de doner , Ne de chevalerie tant feïst a loër ; Onques puis qu'il fu mors ne vit nus hom son per ; Plus donast Alixandres qu'autres n'osast penser .
N'est drois que ja l'escoutent li escars , li aver ; Tout autresi est d'aus , tres bien l'os afremer , Com il est de l'asnon qui escoute a harper .
Assés vos en puet on longement deviser , N'en dirai plus avant , ma raison veul finer .
Ci fenissent li livre , des or mais est mesure , Du bon roi Alixandre , qui tant ama droiture .
Sor la tombe de lui ont fait mainte painture , Et de mer et de terre , de toute creature .
Li Grieu s'en sont torné la petite ambleüre , Alixandres remest dedens la sepulture .
Dieus li face merci , qui fait la nuit oscure , S'il onques a cel tans ot de nul home cure .
Ci fenissent li ver , l'estoire plus ne dure .
Ce raconte Alixandres de Bernai vers Eüre , Qui onques nen ot jor longement aventure ; S'un jor la trova blanche , l'endemain l'avoit sure .