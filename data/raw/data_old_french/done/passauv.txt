Gens le suivent en toute place
pour ce qu'il presche plaisanment.
Or dictes asseürement,
vouldrïés vous pas croyre a luy ?
Certes, nostre maistre, oÿ,
et selon sa loy voulons vivre.
Mes amis, il le vous fault suivre.
Mectés vous en sa companie.
Nostre maistre, de nostre vie
ne vous pourrions habandonner.
Vous me verrés a mort donner
advant que la journee passe ;
pour ce advisés une place
pour mectre mon corps, mes amis.
Suivés Jhesus, car il est filz
de Dieu le Pere vrayement,
né de vierge sa bas vivant
pour mourir a nous donner vie.
Mes amis, de cuer je vous prie
qu'alliés a luy.
Ung peu d'enuy
nous est, maistre, vostre trespas.
Alés vous en, n'arrestés pas !
Ycy viendront les gens en brief,
lesqueulx veulent avoir mon chef.
Recommandés moy a Jhesus.
Adieu, maistre.
Dieu vous doint son beau paradis !
Sus, mes seigneurs et bons amis,
faison au jour d'uy bonne chere !
Nulle despence ne soit chere ;
n'espargnhés riens, ainsi le veulx.
Chantés, dancés, laissés tout deul
et menés tous joyeuse vie ;
herodias, venés sa, m'amie ;
faictes dancer voz damoiselles
notes, chansons, dances nouvelles,
pour resjoïr tous les seigneurs.
Ayons des viandes les melheurs
et vins rouges, blans et clarés.
Enfans, accop ; tout preparés
et guardés qu'il n'y aye deffault.
Pinselardon, monte la hault
et y porte ceste vaisselle ;
Guarde que la chambre soit belle.
Je vaiz la vïande aprester.
Seigneur, je y vaiz ; je veulx taster
si fait bon boire a ceste tasse.
J'ay mangé d'une brame grasse
qu'estoit salee ung peu trop.
Je boyrey du vin de ce pot,
pour ce qu'il a belle couleur. Bibat.
Encores est melheur la saveur,
si me semble, par mon serment.
Ma filhe, sus, diligenment ;
faictes vous coinde et jolie
pour plaire a la companie.
Il vous fault faire une morisque.
Ma mere, j'ay pris d'estre frisque
entre les nobles chavaliers ;
pour ce avec les escuyers
je feray une doulce dance.
Or sus, mon amy Tropsadvance,
et vous, amoreux Mitrart,
venés et nous mectons appart,
et nous parons pour mieulx dancer.
Mytrart, il nous fault advancer
pour plaire a ma damoyselle,
Que tant est gracïeuse, belle ;
pour se luy fault faire plaisir.
Ad ce faire prendray loysir,
car je luy vouldroye complere.
Que vous semble il, mon beau frere ?
Est il temps de nous mectre a table ?
Mon seigneur, si vous est agreable
d'aler disner, nous vous suivrons.
Or alons donc, mes mignhons ! Pausa et lavent manus.
Sa, de l'eau, a laver les mains !
Verse assés ; en boy tant moins !
Mon frere, aprés moy vous mectés.
Herodias, avec vous menés
vous chavaliers et damoyselles.
Asseyés vous es escabelles
a ce bout, et faictes grant chere !
Ponendo panem dicat :
Pinselardon, verse a boere,
et puis t'en va querir la viande.
Je yrey plus tost qu'a l'offerende !
Sans jurer vous m'en pouvés croyre.
Que tu est long a ton affaire !
Advance toy, porte a manger !
Tropsadvance, alons dancer ;
sus, mon amy, alés davant.
De tout mon cuer joyeusement,
m'amye, vous obeÿrey.
Doulcete, je vous servirey.
Sus, menestriers ; accop touchés !
Ces gualans sont tresbien lougés ;
la damoiselle est fort doulcete !
C'est une doulce amourete
et l'amie du Dieu d'Amours.
Elle a fait les plus nouveaulx tours
que vis onc en dance faire.
Elle en ressemble la mere,
et par Dieu je l'en aime mieulx.
Mes arregardés quieulx doulx yeulx
et quel visacge femenin !
A elle j'ay mon cuer enclin ;
je luy feray du bien, par mon arme !
Herodïas, Jehan vous diffame !
Treuve façon qu'il preigne mort.
Ma filhe, or dancés plus fort ;
pour avoir du bien, faictes mieulx.
O Lucifer, diable envïeux,
malgracieux,
il est temps d'aler besoigner
ches Herode, roy luxurieux,
palhart vieulx,
qui Jehan babtiste fist empoigner.
Herodias fault aler pigner
et maigner,
pour faire mourir Jehan baptiste.
Il nous fault les gens aloigner
de digner,
don je suis doleureux et triste.
O Belzebut, d'enfer ministre,
et vous diables d'enfer maulvaiz,
charchés quelcun bon artumiste
qui sache d'un mal faire maiz,
et je luy donrey charge et faiz
d'aler Herodïas tempter,
pour faire la mort actempter
a Jehan baptiste, de Dieu voix.
Mauldit, tu ne vaulz pas deux noiz !
Que ne m'envies tu a Herodias
pour visiter son papïas ?
Si je y vaiz, je y feray merveilhes ;
tant luy criarey a l'oureilhe
que pour elle feray tüer
jehan baptiste, pour le mener
seans dedens noz sarcacabins.
Sathan, n'a guieres que j'en vins.
La besoigne est bien advansee.
Herodes est ja en pansee
la filhe Herodias honnorer
et grandement remunerer,
pour ce que pour sa dancerie
a resjoÿ la companie
des nobles que avec luy sont.
Il ne fault qu'entrer plus parfont
du cuer Herodes pour tempter.
Il luy fault faire presenter
ung grant don a la dancerresse,
et puis que la filhe s'endresse
a sa mere Herodïas,
et car, Belzebut, tu ly as
desja engendré grant malice.
Va y pour accomplir le vice
de murtre desja comencé.
Il est desja bien advancé
pour la luxure que y ay mise.
S'est tresbien dit ; maiz je t'advise
que preignes avec toy Sathan
et Asmo pour mectre en mal an
jehan baptiste, nostre contraire.
Nostre lectre procuratoire
balhe ça ; tous troys y alons !
Assés avés clers et notaires.
Nostre lectre procuratoire.
Assés avés clers et notaires
et faulsaires tabelhons.
Nostre lectre procuratoire
balhe ça ; tous trois y alons !
Or tenés, maulditz et felons ;
alés tost ; faictes diligence. Lors la filhe dance avec
les escuyers comme devant.
Mon seigneur, veez cy grant plaisance.
La damoiselle fait mervelhes.
Je ne vis onc façons pareilhes,
ne a personne faire mieulx.
Nous en sommes trestous joyeux.
Sire, bien le devriés amer.
Certes, bien me seroit amer
si ne luy faisoye quelque bien.
Sa, ma mie, voulés vous rien
que je vous puisse donner ?
Ad vous je veulx habandoner
tout ce que vous demanderés ;
la moitié de mon reaulme aurés,
si le voulés, mon Dieu, vous jure.
Ne reffusés pas l'adventure.
Belle, demandés ardiment !
Je vous rans graces humblement,
cher sire, d'un si tresgrant bien.
Toutesfoiz, sire, ne veulx rien
sans le bon vouloir de ma dame.
C'est bien dit ; elle est bonne femme.
Alés tost sçavoir son vouloir.
Maintenant tu puis bien avoir
la teste de Jehan le prophete.
Ma mere, m'amour tresparfaicte,
que vous plait il que je demande ?
Tu ne quarras pas chose grande,
affin que tu soyes honneste.
Seulement demande l'esmende
de l'offence de Jehan prophete,
qu'a dit que je suis deshonneste,
palharde, ribaulde, putain.
Or t'en va demander sa teste
dans ung plat et le porte a la main.
C'est ce de quoy j'avoye fain !
Bien va ; nostre besoigne est faicte.
Sire, pour ce que ce prophete,
jehan babtiste, qu'en prison est,
ad moy et a ma mere desplait,
en ce plat donnés moy sa teste !
Or est bien troublee ma feste.
Meshuy ne fairons bonne chere.
De jurer ay esté bien beste ;
la demande certes m'est chere.
Hee, mes seigneurs, que doy je faire ?
Las, rumprey je mon jurement ?
En riens ne vous vouldroye desplaire.
Or me conseilhés deuement !
Grant mal sera, par mon serment,
de faire morir Jehan babtiste.
Il n'est homme que n'en soit triste.
Toutesfoiz vous advés juré.
Il est mieulx d'estre prejuré
que injustement tuer ung prophete
pour ung jurement deshonneste.
Toutesfoiz vous advés juré.
Je suis si tresmal asseuré
que je ne sçaroye habandonner
ce prophete ne a mort donner.
Toutesfoiz vous advés juré.
Je l'ay longuement enduré
et souffert tout ce qu'il disoit,
quoy que l'en aye murmuré
ne dit de moy. Il me plaisoit
quant il preschoit un autre roy.
Sus, donques, je tiendrey ma foy ;
je veulx que descapité soit. Pausa.
Maliferas !
Va t'an la teste a Jehan coper !
Je l'ay juré ; il m'en desplait.
Or sa, pour m'amie souler,
maintenant va le decouler,
et mect la teste dens ce plat.
Je m'en y vaiz.
diligenment advance toy !
Sus, Guabriel, escoulte moy !
Ensemble tes deux compaignons,
or vous en alés, mes mignhons,
conduyre l'arme Jehan babtiste
et la menés pres du lieu triste
aux limbes ou sont les sancts peres,
et leur dictes qu'en mes repaires
aprés la mort mon filz viendront.
Souverain Dieu, de cuer parfond
accomplirons vostre plaisir.
Je ne puis pas avoir loisir
d'aguser ung peu ma daloire,
tant suis asté. Que male foire
puisse tuer la faulce palharde !
Arreguardés quel mal et parde
Vient de ribaulde palhardise !
Adonaÿ, quant je y advise
les gens que preschent verité,
souvent pour la iniquité
des ostinés seuffrent beaucop.
Or sa, sa, je feray ung cop
que ne sera bon ne honneste.
Mon amy, salhés vostre teste !
Je suis venu pour la coper.
Puis que tu me veulx decouler,
donne moy ung peu de loisir
pour Dieu prïer et adourer.
Je le veulx bien.
de moy soit fait ; aultre choisir
ne veulx que toy, mon Dieu des cieulx.
Regarde moy de tes doulx yeulx ;
des angelz veulhes moy saisir.
Sans plus parler vous fault morir ;
accop, advancés vostre teste !
Pour la recevoir je suis preste.
Maliferas, advance toy !
O Dieu, souveigne toy de moy !
Mon amy, j'ay pitié de toy.
Mon amy, j'ay pitié de toy ;
maiz il fault que se mestier face.
Bien voy que fais contre la loy,
car ceste guise me menasse.
Que mauldite soit la cabasse
qu'est cause d'ung si grand peché !
Il n'est mal que palhart ne face
quant putain le tient estaché.
En tyrannye suis lougé
et accroché ;
pour ce fault faire tyrannye.
Jamaiz home ne fut mieulx moché
ne torché
que tu seras, quoy que l'on dye.
Advance accopt ! Ton Dieu prye
et deprye !
Jehan, plus ne puis cy arrester ;
guyeres plus n'est longue ta vye,
je t'affye.
Pour se fault ton chief aprocher.
Doulcement le te veulx louger
et toucher.
Affin que ne te falhe pas,
pour ta paine mieulx abreger,
sans presser
advance toy encore ung pas.
Or es tu pres de ton trespas !
Dieu, helas,
bien me desplait que te martrye
pour les grans vertus que tu as.
Pardonne moy, Jehan, je t'en prye !
Je ne le fais pas pour envye ;
ains en ay je grand desplaisir.
Au roy nous fault tous obeÿr.
Pardonne moy, je t'en supplye !
Pardonne moy, je t'en supplie !
Le benoit Dieu des cieulx je prie
qu'ad tous nous veulhe pardonner.
Il me fault ung bon cop donner
pour luy mitiguer la doleur.
Anges, nous freres,
chantons en lïesse
joye es peres,
qui sont en tristesse ;
car es repaires
du Dieu qui ne cesse
va Jehan baptiste.
Nul jamais triste
es cieulx ne peult estre
qui soit ministre
de Dieu le grand prestre,
mais qu'il soit juste
et leal ad son maistre
nostre redempteur.
Or sa, de par nostre seigneur,
arme virtueuse, loués Dieu ;
et nous vous manrons en ung lieu
ou vous varrés les sanctz prophetes
et les sanctz peres, esqueulx estes
Tramise pour denuncïer
leur saulveur. Lors remercïer
ferés Dieu a la companie.
Ma damoiselle, m'amie,
sa, vostre plat ! Tenés la teste !
A ma mere j'en feray feste.
Bien sçay que elle en sera joyeuse.
Ceste journee est bien piteuse
pour nous, Samüel, mon amy.
Certes, je ne sçay pas a qui
elle ne seroit doleureuse.
La chose est trop fort ydeuse,
faire mourir ung si bon homme !
Que ferons nous ?
il nous fault aler querir le corps.
Ayde moy et le mectrons hors
de celle pugnaise prison.
Jamaiz ne fites traÿson.
A Dieu soyés, nostre bon maistre.
En se lieu cy le nous fault mectre.
Samuel, chave la de se pic.
Il nous fault estre clerc et prebstre,
puis que Dieu veult, car nul respit
n'avons, mon frere, si Dieu m'eist.
Du tout fault que nous fassions l'office.
Loué soit le Dieu que nous fist !
Pleise luy nous estre propice !
Adieu, mon sel ; adieu, m'espice ;
adieu, ma saveur et mon goust ;
adieu, le plus bel sens malice !
Plus ne vous pourroie dire mot,
si n'est « Adieu ». Adieu, ma joye ;
adieu, mon bien ; adieu, mon tout.
Adieu, tout le bien que j'avoye !
Avec vous mourir je vouldroye,
qui que l'oye !
Mon doulx maistre, mon doulx raby,
je pry a Dieu que nous octroye
que vous voye
vune fois au reaulme de luy.
De Dieu estes le grant amy.
Je m'en fy
que par vous nous serons saulvés.
O Dieu, de bon cuer te supply
droit ycy
que soyons avec toy logés.
Nason, mon amy, sa venés !
Je suis las ; plus ne puis piocher.
Accopt, seste pelle prenés.
Gardés bien de riens affoller.
Tenir ne me puis de plorer,
quant je voy la piteuse teste
que souloit le corps honnourer
de noustre meistre tant honneste.
Adieu, tout pleisir ; adieu, feste ;
adieu, bon temps ; adieu, pleisance !
Adieu, le martir fort honneste ;
adieu, adieu, doulce chevance !
Nous avons de vous souvenence
en ce monde si mallereux.
Adieu, ma doulcete esperance ;
adieu, adieu, mon amoureux ;
tout temps je seré doulereux
et peneux,
puis que vous ay pardu, m'amour.
Fonteines feray de mes yeulx
fort piteux.
Mon deulh croistra de jour en jour,
tant que vivré. Cy tout entour,
sens soubjour,
en deul ma vie useré,
quant me souvendra de l'atour
de faulx tour
ou voustre corps avons trouvé.
J'ay noustre ouvrage consomé.
Samuel, aproche sa le corps ;
en terre fault que soit donné
pour faire fin ad nous effors.
Nason, il te fault issir ors
pour mieulx noustre besongnhe faire.
Samuel, balhe moy le bon pere
et ne te chalhe de riens plus,
car en moy du tout ay conclus
de l'enbrasser entre mes bratz.
Hellas, mon Dieu ; mon Dieu, hellas !
Ceste enbrassee m'est fort piteuse.
Adieu, adieu, cher virtüeuse ;
adieu, mon bon meistre et amy !
Sa teste luy mect pres de luy,
puis que ycy nous l'avons portee.
O seincte teste honnouree,
ung peu je vous veulx contempler.
De science fustes fort ornee ;
assés ne vous sçarions louer.
Il vous fault a terre donner,
mes premier je vous baiseré.
Doulx yeulx, je vous veulx regarder.
Premier de pleurs me soularé.
Or adieu ; plus ne vous varré.
Desoubz la terre vous fault mectre.
Souvenence de vous aré ;
adieu, adieu, noustre bon meistre !
Or nous fault il maintenant estre
despourveus tant que nous vivrons.
Il est fait ; plus ne vous suivrons !
Il fault que vous laissons ycy.
Adieu, mon maistre !
a Dieu, a Dieu vous comandons.
Il est temps qu'ad Jhesus alions,
puis qu'avons pardu nostre maistre.
Veez cy viande pour bien repaistre,
ma mere, et prenés en gré.
Ma filhe, je vous sçay bon gré.
Sire roy, je vous remercie ;
plus que jamaiz suis vostre amie
ad faire vostre bon desir.
Haro, vecy grant desplesir !
Sus, acopt, levés ceste table !
Or voy je qu'il n'est riens estable
desoubz le ciel ; tout est vertible.
Joyeuseté sur tout muable
prent fin en chouse terrible.
Tropt grant joye est fort nuyzible,
si charnalité dilicieuse
La regit en mal appetible ;
telle joye se mue en neuse.
Piteuse chouse est et ydeuse
voir la teste d'un homme mort.
Tant plus la chouse est doleureuse
de tant que l'anme n'a nul tort.
Se a esté ung terrible effort
et une chouse tropt mal faicte
que nous soyons esté d'accort
de faire morir le prophete.
La chouse n'est pas fort honeste,
couper la teste
d'un homme qui n'a riens meffait,
et, par Dieu, j'ay esté bien beste
d'estre en feste
ou ung si grant mal a esté fait.
Tel festiement pas ne me plait
que aussi desplait
a mon seigneur le roy, mon frere.
Par une famme qu'on cognoit
tout mal croit,
si elle non est de bon affaire.
Ce prophete estoit de bon haire,
sans mal faire.
Il faisoit les gens virtüeulx.
A tout malheur estoit contraire,
pour complere
au souverain Dieu glorïeux.
Mon seigneur, advisés ses yeulx
tant piteux !
C'est bien face de penitance ;
doulce barbe et grans cheveulx
En chief piteulx
signe sont de grant astinance.
Frere, j'ay perdu ma plesance
et la joyeuseté que j'avoye,
deppuis que j'ay veu en ma presance
le chief de Jehan que tant amoye.
Maintenant, certes, je vouldroye
avoir perdu mon reaulme tout
et que Jehan vesquit, qui que l'oye !
De doleur ne puis dire mot.
Je pers tout appetit et goust ;
plus ne sçaroie cy arrester,
quant je voy du sang le desgout.
Malliferas, sans plus parler,
reprent ce chief ; va le tourner
pres de son corps, que ne le voye. Pausa. Maliferas
                     inportet capud. Tunc.
Plus ne pouroye cy demeurer.
Grand tristesse abbat grant joye.
Or voy je nostre roy en voye,
qu'il employe
corps et ame a perdicïon.
De toute rayson se desvoye.
Dieu le voye
et le gart de desperacion !
Il est en tribulacïon
pour l'action
du murtre, lequel m'a fait faire.
Suffisant reparacïon
sa passion
n'est pas ; et pour ce se deust tayre.
La chouse luy doit bien desplaire,
car amere
est la mort d'un homme parfait,
juste, sanct, doulx et debonnaire,
qui retraire
les pecheurs de leur mal faisoit.
Quant a moy, le cas me desplait
que j'ay fait.
Dieu scet bien que l'ay fait envis ;
pas ne l'ay fait par mon soit.
Quoy que soit,
reproche en aray des Juïfs.
Las, de ma vie ne fis pis
ne entrepris !
Maintenant suis je bien mauldit
de me estre en l'espice mis.
Certes, je suis
le pire gars qu'onque Dieu fit.
Maintenant vouldroye fut nuyt,
qu'on ne me vist
porter ce chief tant gracïeux.
Or suis je pouvre desconfit ;
si n'ay respit
de plourer, poucheré mes yeulx.
Que ce lieu las est effreyeux !
Je ne scet comant je le voye. Tunc fodiat modicum et
                     ponet caput suspra.
Tenés vostre chief precïeux,
doulx corps ; je pers toute ma joye !
Il n'est monoye,
joyau, viande, voye,
qui me peust mon corps resjoyr,
ou que je soye.
Mon cueur s'employe
a panser qu'il me fault morir.
Il n'est plesir
que desplesir
ne rue bas en peu de temps ;
je voy courir
et decourir
en ce monde de male gens.
Petis et grans,
bourgoix, marchans,
nobles, vilains en ung tas,
jeunes, anfans,
sont tous nuysans
les ungs es autres en tous cas.
En leur repas
tendent leur las
ad nuyre pour prandre vengence.
Tout de ce pas
herodïas
en a bien monstré la semblance.
A ce prophete, qui penitance
preschoit en vie virtüeuse,
elle prist si grant desplaisance,
pour ce qu'est putain luxurieuse,
aultaine et malicïeuse,
que luy a fait coupper la teste.
O ribaudise venimeuse,
tu t'appelles bien trouble-feste !
O Adonaÿ, quel tempeste
et quel meschief vient de luxure !
Le plus saige en devient beste,
layssent raisonnable nature.
Je l'ay veu en ceste advanture,
car Herodes a fait murtrir
jehan batiste, personne pure,
pour faire a Herodias plesir.
On ne scet a quoy se tenir
pour soubstenir
nostre pouvre vie mortelle.
L'ung veult faire l'autre trahyr
et morir.
Du monde la nature est telle ;
trayson y est et cautelle,
qui sans celle
vont a cheval par tout paÿs.
Chevalier, compte, damoiselle,
page et ancelle,
de toute gens y voit compris.
Helas, qui pouroit cloire l'uys
et le trelhis
a traÿson et a malice ?
Je croit que nul, tant soit soubtis.
Tousjours pertuis
trouve malvaitié, forte espice !
Maintenant le malvais fait le nyce
fin qu'il ysse,
sans estre cogneu des bien saiges,
puis se monstre faire service
fort propice ;
maulvaitié a divers passaiges.
Malicieux font pis que les dyables ;
de malicieux vienent tous maulx.
Toutesfoix ilz sont fort agreables
es princeps et a leurs vassaulx.
Herodias le monstre en ses saulx.
Dieu nous veilhe d'elle garder !
Chivaliers, ce sont les gasteaulx
qu'on fait en court pour en taster.
Je n'en voulroye pas manger,
mon seigneur, s'il estoit possible.
Tieulx pains font les gens estranglier ;
maulvaistié est tousjours nuysible.
Il ne me seroit pas possible,
puis qu'on me feroit cognoistable,
boire ypocras ne manger nyble
a une si piteuse table.
Alons, Belzebuth, mauldit dyable,
et portarons l'arme en enfer.
Mes griffes sont toutes de fer,
de quoy je la vays accrocher.
Bien vous gardaré de y toucher,
dyables maulvais et maleureux !
Haro, je la vaiz accrocher !
Bien vous gardarey d'y toucher. Tunc iterum percutiat.
Or la menés entre vous deux.
O mes bons angelz glorïeux,
gardés moy. A vous je me fie.
Alés, maulditz remplitz d'envie ! Tunc fortius percutiat.
Alés au feu d'enfer puant !
Au feu ceste arme ne iré mie,
mes es limbes pour maintenant.
Il nous suffit ; alons bruant.
Lucifer en sera joyeux. Pausa.
O Lucifer, ovre tes yeulx !
Jehan baptiste a nous seans
plus ne baptizera les gens
ne ne foschera a la terre.
Sarre la gorge, sarre, sarre !
Accop, Enfer, garde la bien !
A vous, sancts peres, je vien
et vous porte bonnes nouvelles,
car vostre saulveur et le mien
tantost viendré. Levés vous eles
pour ses prudences et cautelles.
Il a les dïables deceu.
Vous varrés lumieres fort belles ;
je vous dy, car je l'ay veü.
Tu soyes le tresbien venu !
Enfans, faisons tous bonne chere !
Si fairons nous, nostre bon pere ;
or nous dictes, qui estes vous ?
Jehan baptiste.
Il ne fault rien plus demander,
car pour le monde remander
dieu a envoyé Jehan baptiste,
lequel a mené vie triste
au monde, preschant penitence,
pour mieulx preparer la concience
des pecheurs en terre vivans,
pour ce que aprés luy en brief temps
devoit venir le redempteur.
Je cognoiz qu'il n'est pas manteur ;
jehan baptiste a esté mon filz !
Loué soit Dieu que l'a tramis !
Or fust ycy le bon Jhesus !
Six mois il preschera la sus
et puis a la croix mort prendré.
A celle heure ad nous viendré,
et nous manra tous en sa gloire.
Nason, mon amy, j'ay memoire
de la doctrine nostre maistre,
qui nous dit qu'il nous falhoit estre
avec Jhesus ; or y alons,
et les nouvelles luy dirons
de Jehan baptiste et son trespas.
Veez cy Jhesus a nostre pas ;
alons tost et faisons devoir.
Ave,raby !
veulhe Dieu en bien augmenter.
Nous venons pour vous reconter
de Jehan baptiste le martire.
Herodias luy a fait du pire ;
il a eu la teste coupee.
Ce n'est que bien. En ceste annee
varrés plus doleureux martire.
Or alons nostre office dire ;
mes amis, venés aprés moy.
Nator, accop, advance toy !
Porte les livres pour chanter.
Il est ja temps de commencer ;
le peuple est presque venu.
Puis, seigneurs, qu'advés fait l'office,
les sancts prophetes vouldroye lire.
Balhés moy, si vous plait, le livre,
et vous me fairés grant plaisir.
Or tien, raby, et prans loisir
a lire tant que tu vouldras.
Veez cy Pentathecon et Esdras,
le Livre des Roys, Jeremie,
le Psaltier ! Ha, veez cy Izaye !
Je me veulx ycy arrester,
pour ce que veulx ung peu prescher.
revolvens librum dicit : Spiritus domini super me propter quod unxit me  Tunc claudit librum et tradit et post sedet.
Tenés le livre, mes amis ;
au jour d'uy ceste prophetie
que j'ay lite en Yzaÿe
est accomplie en voz oreilhes,
car je faiz toutes ces merveilhes.
Je guaris aveugles et ladres,
Contraiz et tous autres malades,
demonïacles et enracgés.
Encore plus, car les pechés
je pardonne es grans pecheurs.
ad Thadee, Lazay, Zeras et autres :
Que vous semble, mes seigneurs,
de cest homme qui si bien dit ?
Quant aincy je veulx müer meurs,
puis que Dieu m'a donné respit,
si de corps suis ung peu petit,
augmenter me fault en virtus.
A jeunesse feray despit ;
fuyr veulx ses mauvays abuz.
Jeunesse croyt a Cerberus,
sans refuz ;
qui ne la bryde de bonne heure,
jeunesse en mal les gens incluz
et concluz.
Jamais jeunesse n'est bien seure ;
maintenant rit, maintenant pleure,
maintenant jure,
puis se repent d'avoir juré.
Jeunesse verde si ne meure,
fort pejeure,
tant que le jeune est ostiné.
Le jeune homs est fort destiné
a folyes et paillardises ;
putains tantost l'ont encliné
a despendre toutes ses prises.
Jamais ne prent en gré reprises ;
pas ne veult estre corrigé
jeunes gens par leurs entreprinses
a eulx et autres font mesché.
Le jeune est mal embouché
et acroché
a tout mal faire et mal dire.
Jamais ne veult estre touché
ne reprouché.
Qui le reprent, il croyst en yre.
Il veult qu'on l'appelle beau sire,
tant se mire ;
le jeune cuyde avoir sapience,
tant plus est fol et plus s'empire.
C'est pour rire ;
car tant plus en conseil s'avance.
Quant jeunesse a remply sa pance,
il n'est Godeffroy ne Hector
qui fist oncques si grant vaillance
que le jeune, tant se fait fort.
A chascun menasse la mort,
et s'en va courant d'uys en huys ;
quelcun l'assomme comme ung porc,
jeune fait mal et prent du pys.
En jeunesse tout mal est mis
et compris ;
elle brule du feu d'enfer.
Ceulx qui l'ensuyvent sont pugnys
par les ditz
de Dieu, qu'on doit beaucop priser.
Jeunesse je veulx mespriser
et despriser,
pour mieulx suyvre vie virtueuse.
Pour ce me suis voulu tirer,
pour m'adviser,
a Jhesus, qui a voix gracieuse.
Ta parole est fort savoreuse,
symon mon amy et mon frere ;
laisser fault jeunesse noyseuse,
laquelle m'a cuidé defaire.
Car jeunesse me faisoit faire
mains abuz en mon mestier.
Voulent augmenter mon repayre,
prendre ay cuidé l'autruy denier.
Il n'est costurier ne barbier
ne fermier,
mareschal ne faiseur de draps,
armeurier, paintre, lanternier
ne bouchier,
ne autre mestarail sa bas,
voyre en tous autres estas,
en ung tas,
qui sceussent jeunesse regir,
si elle veult faire pas a pas
grans amas
de biens mondains pour s'enrechir.
Bien peut le jeune mal fuÿr,
si se veult regir par raison,
et qu'il s'en vayse recuillir
avec gens de bonne maison.
Il n'est riens que n'aye saison,
quant par saison la chose est prinse.
Il en vient du bien a foison,
aussi du jeune qui l'advise.
Nostre jeunesse Dieu a prinse
de mainmise
sur nous, mon bon frere Symon ;
en nous il a sa grace assise,
dont aprinse
avons la vie de renom.
Si a tous autres qui ne l'ont
dieu son nom
avoit mis comme il a en nous,
je croy qu'il seroit maint preudom,
jeune hom.
David le dit entre ses motz.
Il nous a elict entre tous,
dont fort luy sommes obligés.
Du monde, certes, je suis soulz,
car tous maulx y sont allougez.
Nous sommes tresbien aubergés
avec Jhesus, qui fort me plaist ;
nous sommes ses cosins charnelz.
N'est ce pas ung homme parfait ?
J'ay veu merveilhes qu'il a fait,
et pour ce je croy ce qu'il dit.
D'Isaye j'ay veu l'escript
que de Messïas parloit,
et en telle façon disoit : Dominus ipse veniet et salvabit nos ;
                     tunc saliet sicut cervus claudus et
                     aperientur occuli cecorum et aures surdorum
                     patebant.
Et mains aultres grans lengages.
Pour se, s'il dit entre les saiges
qu'il est celluy, je le croy bien ;
car de Messias ne lizons rien
que ce Jhesus n'aye tout fait.
N'est ce pas le filz de Josep
et de Marie sa femme ?
Mes dont luy peut venir femme
et renommee si tresgrande ?
Il fault, certes, que luy demande
miracles pour ceste cité. Pausa.
Rabi, on nous a recité
qu'en Capharnaon as fait merveilhes.
Nous te prïons que de pareilhes
faces ycy en ton paÿs.
Par moy vous jure, o Juïfz,
que nul prophete n'est pris en gré
en son pais. Or en verité
mains veves en Israel vivoient ;
grant femine partout estoit.
A nullez d'elles n'alla Helye,
maiz a la veve de Cydonie,
pour la norrir le tramist Dieu.
Et le temps du sainct Helizieu
nul ladre d'Israel ne guaryt.
Lors le roy de Syrye tramit
naamain ladre, tout maculé ;
helizieu lui donna sancté.
Lors Israël n'estoit pas digne
que Dieu leur fust si tresbenigne
comme es estranges nacïons ;
et pour ce mes perfectïons
ne veul monstrer en ma cyté.
Mauldit, plain de malignité,
tu te ventes pour nous confundre !
Il luy fault faire le col rompre.
Accop, menons le sus le roch !
Tu soyes mauldit de Sabahot,
et nous vien tu vituperer ?
Janus, accop, fay le tumber
abas, que jamaiz ne soit veu !
Va, palhart, qu'est il devenu ?
Agardés, il est enchanteur,
abuseur de gens et menteur.
Il est bien fol que a luy croit !
Bien est plus foul que le vouldroit
persecuter comme tu faiz.
Veés cy ung peuple fort maulvaiz
et de grant malice ramplit ;
avec eulx a esté norrit.
Ilz ont veu sa devote vie ;
maintenent car riote crie.
En ses sermons le veulent tuer.
Il nous fault d'icy remüer.
Nous ne sommes pas en seurté,
Veu que l'en a ja debouté
nostre maistre. Or müons lieu.
Que ferons nous, mon frere Andrieu ?
Irons nous charcher nostre maistre ?
Hee, mon Dieu, mes ou peut il estre ?
Seroit il pas alé ches sa mere ?
Nany, j'en viens ! Aultre repere
il a fait, ou qu'il soit alé.
Je croy qu'il s'en soit retourné
en Capharnaon. Or alons y !
Je suis merveilheux de luy,
coment il s'est fait invisible !
Bien a fait chose plus tarrible
a la filhe de nostre prince.
C'estoit devant que a luy vince,
qu'il sussita la filhe morte.
C'estoit une chose moult forte,
judas, et a croire tarrible.
Quoy que soit, il est invisible.
Nous ne sçarions ou le charcher.
Mes compaignons, alons pescher.
Accop, Jehan, Jaques, et vous, mon frere !
Alons !
tous nous aultres, en Capharnaon.
Vadit ad mare et dicit :
Puis qu'il fault exaulcer mon nom,
il fault recouvrer mes disciples.
Bien sçay que les diables nuysibles
sont pres pour les descouracger.
Je voy que se mectent pescher ;
a eulx mon esperit me maine. Pausa.
Amis, Dieu vous doint bonne estraine.
Pierre, aproche moy ton bateau.
Je me veulx mectre dessus l'eau
pour le peuple que tant me presse. Tunc intrat navem...
                     Dicit predicando super
                     finem stationis ad litus
                     maris.
Si voulés avoir la lïesse
du rëaulme de paradis,
de voz maulx faiz ayés tristesse.
Penitence faictes, amis.
Aultrement vous serés punis
fort aigrement, comment qu'il tarde.
Croyés mes parolles et dicts
pour faire aux diables desfarde.
Nulz de vous amis ne se parde
par ire, orgueulh ne luxure !
Le feu d'avarice nul n'arde !
Gardés vous de comectre usure ;
evités pechés et ordure.
Amés vertus et le filz de Dieu,
que a pris humaine nature
pour la tourner en son hault lieu.
Accop, Pierre, et tu, Andrieu,
entrés plus parfond dans la mer.
Les fillés il vous fault gecter
a la pesche tout maintenant.
Toute la nuit, par mon serment,
en grant labeur avons pesché ;
nous n'avons riens pris ne trouvé.
Je ne scey que nous pourons faire.
Or sa, Jhesus, pour toy complaire,
nostre fillet m'en vaiz giter.
O Dieu, je ne le puis tirer !
Andrieu, ayde moy, mon bon frere !
Dieu des cieulx, je ne pouroyz croire
qu'il n'y aye quelque grant roche.
Aproche, Jehan !
Advancés vous ; venés nous ayder.
Queulx manieres ! Tu veulx fere cuider
que vostre filet soit tout plain.
Advancés vous ; prestés nous la main !
Certes, je ne me truffe mie.
Advancés vous, bon gré ! Ma vie,
le fillet est si plein qu'il romp.
Coment ? Pierre rouse le front.
Il n'a pas pris que valhe ung quart.
Je vous en promect vostre part.
Advancés vous ; il y a grant pesche.
Nous y alons ; or te despeche !
Bailhe sa ce bout de filé.
Tirés fort, sancte deyté !
Je ne vis onc telle prise.
Sus, mes enfans, je vous advise
que les deux nefz en seront plaines.
Nous en avons pour trois sepmaines
pour vendre et pour nostre manger.
Tu devries bien lougis changer
alheurs qu'advec moy, mon seigneur.
Ha, las, je suis ung grant pecheur,
indigne de ta companie.
N'aye peur, Pierre ; je t'affie
que les hommes ainsi prendras.
Laisés tout ; alons nostre pas
par Capharnaon droit a Nain. C'est le miracle de l'enfent
centurion garit en Capharnaon.
Agripe, tu as vu se mactin
que mon filz est cuydé mourir.
Va ad Jhesus et de cuer fin
luy dit que le veulhe guarir.
Mon seigneur, je y vaiz sans falir. Pausa.
Grant esmay me fait ce messacge.
Pour ce que Jhesus est si saghe,
ne sçay si me vouldré oÿr.
Dieu vous doint faire son plaisir,
raby !
Amy,
dieu vous sault ! Dictes vous rien plus ?
Centurion m'a tramis de la sus,
car son enfant est fort grevé.
Plaise vous luy donner sancté !
Sire, Centurion 'n est bien digne.
Alons, je luy serey benigne ;
a l'enfant donrey guarison.
Me semble que suis en prison
en actendent toute responce.
Hee, Dieu, le visacge s'enfonse
de mon enfant !
Diligenment,
mon seigneur, alés a Jhesus.
Il vient.
Ne vous travailhés plus ;
trop estes courtois et benigne,
car, raby, je ne suis pas digne
qu'ad ma maison, sire, veignés.
Car par ung seul mot que dirés,
mon enfant recepvra sancté.
Je suis homme d'auctorité,
Subgiet es romains impereurs ;
toutesfoiz j'ey mains serviteurs,
qui vont et vienent a tous lieux
et si sont tout ce que je veulx
raby, tu es plus puissant que moy,
et si n'as nul prince sur toy.
Tu es Dieu ; ainsi le veulx croire,
comme de ce que vouldras faire
et sera fait ; ainsi le croy.
Je n'ay pas trouvé telle foy
en tout Israël vrayement.
Centurion, or va ! Ton enfant
trouveras sain a ta maison.
Vostre suis en toute saison.
Bien veulx ce grant bien recognoistre.
Que ce medicin est bon maistre ;
je ne sans plus nulle doleur.
Mon enfant, c'est nostre seigneur,
c'est Dieu tramis en Israël.
A ce bon Dieu Emanüel
je rans graces treshumblement.
Adonaÿ, Dieu tout puissant,
que doy je faire, pouvre doulente,
puis que j'ay pardu mon enfant !
Chose n'est que me soit plaisante.
Or n'ay je chavance ne rente,
ne aultres biens de quoy puisse vivre.
J'avoye a mon filz actente ;
et tout mort il le me fault suivre.
Mon enfant, de vous suis deslivre,
puis qu'a Dieu plait. Las, doleureuse,
plus ne lirés papier ne livre !
Vous laissés la vie peneuse.
Je suis la mere maleureuse ;
plus non ay enfant ne marit.
Tout temps serey malencoigneuse !
Je usarey mon temps en despit.
O mort, chascun te mauldit ;
certes n'en suis pas esbaye.
Tu n'espargnhes grant ne petit ;
au jour d'uy tu m'as desconfie.
Or n'ay je plus a qui me fie.
Je suis de tous biens desnuee !
Adieu, m'amour ; addieu, ma vie ;
helas, la piteuse embrassee ! Tunc osculetur filium.
Prince des cieulx, bonté succree,
a vous de bon cuer me reclame !
Las, je suis pouvre desoulee
de corps, de biens et de mon arme.
Ne pleure plus ! Taise toy, femme ! Portitoribus loquitur.
Arrestés, ne chaminés plus !
Adolessent, sus ; leve sus !
Leve toy, mort ; je parle a toy !
O bon Jhesus, a qui je croy
par vraye foy,
treshumblement je t'en rens graces.
Le Messïas es de la loy,
des Juïfz roy.
Dieu t'a tramis en ceste place ;
tu es son filz ; j'en voy la trasse
a ta face,
venu des cieulx pour tous saulver.
Je te pry, mes pechés efface,
quoy que face !
Tant que vivray, te veulx louer !
Femme, ce filz te veulx donner.
Or le prens ; je veulx qu'il soit tien ;
par ressussitacion estoit mien
pour ce qu'il m'a pleu le souver.
Pour toy servir et honnorer,
abandonner
tout ce que j'ay, Jhesus, vouldroye.
Je ne me sçaroye souler,
toy adourer,
ne gracïer si que devoye.
Toutesfoiz, Jhesus, je t'avoye
En la voye
estre le prophete tresgrant ;
et pour ce, sire, je vouldroye,
qui que l'oye,
en toy croire tout mon vivant.
Oncques ne vis, par mon serment,
faire chouse si merveilheuse !
Veez cy puissance virtüeuse,
et fust ce le prophete grant !
Adonaÿ "Adonay" dans l'édition. , Dieu du firmement
tout maintenant
est venu son peuple visiter,
car le prophete qu'on actant,
asseureyement
veez le cy sans riens eziter.
De servacge nous vient gecter
et degiter.
Tantost serons en liberté.
Il est cy ad bien nous exciter,
pour meriter
le rëaulme de la deité.
Filz de Dieu est, en verité,
en humanité pure et necte !
Vive Jhesus, le grant prophete,
qui de mort m'a ressussité.
De Dieu il a vertu parfaicte.
Vive Jhesus, le grant prophete !
De Dieu il a vertu parfaite ;
c'est la divine charité.
Vive Jhesus, le grant prophete !
Il a mon filz ressussité.
Alons a une aultre cité,
pour complir le vouloir mon pere.
Lazer, mon amy, mon bon frere,
comme sçavés, nous devons ayder
es grans pecheurs pour les retraire
de mal et a bien les tirer,
fin que puissions admeriter
le saulvement de nostre arme.
Doncques nous deussions exciter
magdalaine, que vit en blasme.
Marte, ma seur, elle est infame
et ostinee en ses maulx.
Oncques ne vis plus fole femme ;
elle est au plus fort de ses sauls,
si non que pour lenguacges caultz.
Nous luy parlons de longue main ;
ja ne cognoistra ses deffaulx.
De cella je suis tout certain.
Je scey bien qu'elle a le cuer autain
et qu'elle est bien de mal affaire ;
bien sçay oussi qu'elle a grant fain
de veoir quelque miracle faire
a ce prophete de bon aire,
que le cuer des gens admollist ;
et pour ce ne fault que l'atraire
a aler ouÿr ce qu'il dit.
Ce n'est que bien dit, si Dieu m'eist !
Besoignons sans plus aloigner.
Le prince des cieulx que tout fist
nous doint grace de besoigner !
Veez cy bon temps pour soy baigner
et pour mener joyeuse vie !
Je m'en fie,
quelqun me viendra appeller
pour y aler.
Je suis coinde et jolie ;
Pour ce amie
doulcement me viendré acouler.
De plaisance me veulx souler,
pour consouler
mon corps a tout son beau plaisir.
Il n'est pas temps de reculer
ad soy gualer,
quant on peut plaisance choisir.
Vous ne pencés pas a morir,
ma seur ; se cuide par mon arme.
Vous n'en porrés prendre loisir,
car trop estes joyeuse femme.
Mon frere, c'est tout ce que j'aime
que de mener vie joyeuse,
amoreuse,
sans faire domacge a arme.
Nul ne blasme.
Je ne charche qu'estre gracieuse
et sans neuse.
Certes, je suis d'amour la dame.
Je sçay bien qu'on me diffame
et infame,
mes certes il ne m'en chault.
Pour ce le Dieu d'Amours clame
et reclame,
que me doint venir plus hault.
Il est tart, frere ; il nous fault
aler vers ce bon Jhesus.
C'est ung homme que beaucop vault,
plain de miracles et vertus.
On dit que ladres et bossus
il guarit et sussite mortz ;
boiteux et tors
il adresse encores plus.
On luy mect sus
que des pechés, tant soient ilz ors,
donne remors
es pecheurs sans estre confus,
et qu'ad nul il ne fait reffus,
mes sans abus
il veult a chascun complaire.
Pour ce quelque foiz vouloir heus
et conclus
de le vëoir miracle faire.
Ma seur, si vous me voulés croire,
vous irés oÿr son sermon.
Et si je y vaiz, que diré l'on !
Les gens se trufferont de moy.
Ne faront, seur, en bonne foy !
Plus tost vous nommeront curieuse.
Si vous en oués nulle greuse,
maintenant n'y retournés plus.
Vous dictes bien ; or sa, sans plus,
par mon arme je m'en y vaiz.
Pecheurs, pecheurs, oués ma voix !
Mes paraboules ont semblance
d'un homme semenant. Sa semence,
tumbent sur le chemin, est gatee,
car des bestes tost est mangee.
Sur roche n'a jamaiz racine.
Et si tumbe entre l'espine,
l'espine la semence destruit,
qu'en bonne terre porte fruit.
Oués, tous que avés oureilhes !
Nostre maistre, tu dy merveilhes ;
fay nous la parabole entendre.
Vous advés grace de comprendre
le rëaulme de paradis.
J'ay alheurs paraboles mis,
lesqueulx voyans aveugles sont,
et en ouyant sourtz deviendront.
La semence est la parole Dieu,
que es durs cuers n'a point de lieu,
si peu que semence sur piarre.
Mes le doulx cuer, s'est bonne terre
laboree par devocïon,
arosee par contrictïon ;
le doulx cuer en m'oyant fructiffie,
et de ses pechés mercy crie.
A cely mon pere pardonne
Et d'abondant grace luy donne.
O pecheurs, laissés vanités
et voz puans charnalités
qu'empeschent fruit de penitence.
Mectés en Dieu vostre esperance ;
car tant plus seras grant pecheur,
si de tes pechés ay doleur,
tant plus tost auras de Dieu grace.
Helas, que farey je, moy, lasse,
palharde, infame, pecharresse ?
Coment puis mes yeulx ne ma face
lever es cieulx, n'avoir lïesse ?
Je deusse morir de destresse,
veu les grans pechés ou je suis.
Marthe, ma suer, ad vous m'adresse ;
conseilhés moy ; donnés m'advis !
Loué soit Dieu que vous a pris !
Ma suer, si a moy volés croire,
vous muarés tous voz abis.
Et puis ?
Au prophete vous fault atraire
pour grace demander et pardon,
car il est bien de si bon aire ;
pas ne vous reffusera ce don.
Or alons donc a nostre maison,
et tous mes abis muarey.
Ung grant pleisir certes aré
si je puis avoir le prophete
a disner. Je m'y assayeré,
mes il fault premier que tramecte
chasser pour avoir viande necte.
Maulbec, Mallegorge, tous deux,
faictes qu'ayons de viande preste,
car avec Jhesus disner veulx.
On le dit si devocïeulx
et si parfait que s'est mervelhe ;
et pour se ay peur que ne veulhe
manger de noustre veneson.
Vous aporterés du poisson,
si en trouvés ches les pescheurs ;
des bresches pleines de doulceurs,
c'est viande de gens devocieulx.
Seigneur, nous y allons tous deux.
Appelle les chiens Mallegorge !
Haro, Sigalé ; haro, Grant-gorge !
Filliolé, sa ; sa, ma levriere !
Maulbec, tien toy tousjours darriere.
J'advanceré ung peu mes pas
pour tandre sy nous rects et las,
et puis nous ferons vune trappe.
Il n'est beste que nous eschape,
mallegorge, a mon advis,
mes que nous ayons nous rects mys
ad se pas, car veez cy la fuicte.
Il nous fault estre de conduicte.
Maulbec, estache bien de la,
car j'ay bien estaché de sa. Pausa
Maulbec, as tu bien estaché ?
Tout mon cas est bien accroché.
Plus ne fault qu'aller abayer.
Mallegorge, va assayer
de par de la s'il y a rien.
Vien sa, Grant-gorge, mon chien ;
haro, m'amye, Sigallé !
De la, Maulbec. Calé ! Calé !
Garde bien de pardre la proye !
De tout mon cueur je m'y enploye ;
mes je ne voy seans nulle beste
de quoy nous puissions faire feste
a noustre meistre, par mon arme.
Par Dieu, se nous sera grant blasme,
nous en retourner sens riens prandre !
Maulbec, j'ay vescu des ans trante
et ne fis oncques que chasser.
Mainctes bestes ay fait lasser,
quant je chassoye en Normandie ;
meinctes en pris en Picardie,
serz, sanglers, bisches, renars.
Alheurs ay prins lyons et lyonpars
advecques mon chien Forte-gorge.
J'ay chassé de nuyt a la torche
en Poyto, France et Bretanhe,
et meinctenent suis en Aulvernge,
ou je n'y voy beste pour prandre.
Les bestes vont a l'offerande
en se paÿs, je t'en asseure !
Nous avons anticipé l'eure
que les bestes de se paÿs
pour coustume font leur logis
aux champs, es vignhes ou es boys.
J'en y ay pris aultrefois trois,
tout a ung cop entre mes cordes.
Elles estoient doncques bien fortes,
ou les bestes estoient velues !
Nany, elles estoient cornues
et barbues comme vieulx boucz.
On les prent qui leur dit deux motz
bien assignés, quant on les chasse.
Que leur dit on ?
on leur dit : « Bertrant, betoray ! » Lors la beste crye : « Ay ! Ay ! », Quant l'a ung peu menassee ;
telle est des bestes la lignhee
de se paÿs dont sommes nous.
Presque toutes portent veloux
et sur leurs cornes grans orelhes.
Tu ne vis onc bestes parelles,
quar toutes vives on les mange !
Celle condition m'est estrange.
Qui les peut ainsi devorer ?
Elles ne se peuvent amer ;
pour se les mangent leurs voisins.
Se sont ses lyonpars lymosins,
s'ilz y peuvent mectre la griffe.
Borbonoys, Poictevins ont practique,
les Engevins et les Françoys,
casser les bestes comme noys
et emportent tous les noyaulx.
Maulbec, tournons ad nous assaulx !
Quelcune de ses bestes prendrons.
Mallegorge, sus, abbayons !
Haro, Forte-gorge, Sygallé !
De sa, de sa, Callé, Calé !
Maulbec, il y a cy quelque beste. Pausa.
Adonaÿ, quelle teste !
Onc ne vis beste si saulvaige.
Elle porte en sa main vune cage
pleine d'oeseaulx et de poissons !
Ou est elle ?
Les chiens ne s'i ausent tirer.
Il ne fault qu'au buisson frapper ;
si s'est vune beste d'Aulvernge,
elle foyra et sens esparnhe,
s'yra mectre dedans les las !
Affin, doncques, que ne falhes pas,
dy les deux motz qui les font prandre !
O ! Mallegorge, qu'elle est grande !
Betoray, Bertrand, betoray !
Hay, hay, hay, hay, hay, hay, hay, hay !
Betoray, Girault, betoray !
Hay, hay, hay, hay, hay, hay, hay, hay !
Ou poueray yo fugir, meichante ?
Elle a le langage estrange,
malbec. Michiau, betoray !
Yo soy presa, paubra ; ay, ay !
Je ne scé, damme, quel ay ay !
Mes, par Dié, vous demeurerés,
et, puis que parlés, nous dirés
qui vous estes. Parlés, bestiole !
Seignhé, mon seignhé, yo soy folle,
comme vous poudés bé cognoistre,
car yo me soy venguda mectre
yo mesme en acquestas cordas.
Seignhé, mon seignhé, tant sen lourdas,
nous aultras beytias d'aquest paÿs,
que noustres payres et noustres filz
se leysson farrar par menassas,
quant lous comissaris portont massas.
Doux blans plaignhent quant fault despendre
et par pleydyar voulen tout vendre.
Prou creden, et ne fasan ré !
Dy nous ton nom !
mallegeype m'appellont tous ;
mas qual ses vous, par me redre ad vous ?
Digas, seignhour, si vous play !
Malbec, Mallegorge.
Certas, yo soy don ben venguda ;
aultre vyage on m'a veguda
a court de Rome et en France,
a Savoye, Bourgoinhe, Provence
et, sertas, par trestout lou monde ;
par quo, seignhor, a vous me rande,
qu'advés estat en toctas citas,
viallas, reaulmes, comunaultas,
chasteaulx, batheaux, et aucuns viages
vous vous ses troubas aux vialages.
Car, sertas, yo vous y ai troubas,
ma vous ne me vesias pas.
A Gersat, Seyrat, Roumanhat,
a Seint Sadourny et Panhat,
a Royat, Beaulmont et a Vic,
bé vous voulia donnar d'ung pic,
Si agesse pogut vereyment.
Mas yo vese, par mon serment,
qu'yo demouraray en vous deulx.
Mallegueype, quant est ad nous,
bien le voulons, par mon serment !
Au moings, dy nous premierement
de quoy tu serviras en court.
Yo faray bé choufar lou four
par coyre lou po que mangas ;
quant par trahir las gens flactas,
cougyos, pourtaray et maulvys,
griffons, faulcons et tarcellis,
et tous ouseaulx que l'on vourra.
En voulant yo lous prene de ma ma.
Vesés vous aqueste galoye ?
Yo l'ay pourtada de Savoye,
de Lonbardye et d'Ytalhe,
par nous gardar de payar talha.
Yo cuge qu'ay pardut mon temps,
car tropt courront de maulvas vens !
Yo porte ycy dau peysso
et venaso qu'es de sazo ;
lebres y ay, renars, counils,
que l'on pré bé sens avec chis.
Par lous percuraires porte bramas ;
par lous advocas de las carpas ;
gendarmas voulont lous seignhours ;
maquarels mangont lous flaitadours ;
troictas et perchas lous gentilahons.
L'  ame lous saulmons.
De ranas ay prou par lous paubres.
Or digas, que disés vous aultres ?
Ne vous serviray yo pas de prou ?
Mallegueype, ne dy plus mot ;
vien t'en en noustre compaignie !
Tout temps tu seras noustre amye.
A Annas bien te lougerons
et de ta cage pleisir ferons
a noustre meistre et es Juifz,
pour la provision que y as mys.
Or allons, Maulbec, mon bon frere !
Bien pouvons faire bonne chere,
puis que avons fait si bonne prise.
Cher et poisson avons en mise.
C'est bonne viande ad commissaires ;
nous en ferons bien nous afferes
pour le disner de se prophete.
Fin que tost la viande soit preste,
pour l'aprester me muaré.
Ave , raby !
vale !
Voulentiers a manger vous donrey
a ma maison, si venir vous plait ;
et ung tresgrant plaisir aurey,
si par vous celle honneur m'est fait,
car tous mes biens, certes, sont vostres.
Alons !
Menés avec vous voz appostres.
Puis que tes biens, Simon, sont nostres,
trestous nous t'en devons louer.
Venés tous ; je vaiz aprester.
La maison est cy pres de nous. Pausa.
Maulbec, Malagorge, advancés vous ;
aprestés tout. Veez cy Jhesus !
Ja n'y farons, sire, reffus.
Malegorge, mectons la table.
Ce mestier m'est tresbien agreable.
Maintenent remplirons la pance.
Il n'est or, argent ne chevance
que ne laissasse pour gualer.
Raby, vous plairoit il aler
vous mectre a table maintenent ?
Je le veulx bien.
maulbec ; accop, de l'eau es mains ! Tradat acquam.
Je croy que vous estes bien vains
de tant juner, mes bons amis. Pausa.
Je vouldroyz que fussiés assis.
Raby, seés vous en bonne heure ! Pausa.
                     Ponatur panis.
Malegorge, sa, la friture,
et puis balhés la venazon.
Veez cy de quoy.
Sus, Malbec ; accop, mect a boere.
Je n'ay pas pardu ma memoire ;
encore suis en bon propoux.
Jamay plus n'arey sur mon dos
vestimente si precïeuse.
O palharde cher venimeuse,
vous advés trop eu voz aneaulx !
Laisés vous atours et aneaulx,
chaines, camailz, bagues, tourés,
veloux et soyes osterés,
pour faire de vous pechés deul.
Plus n'accomplirey vostre veul,
palharde cher pugnaise et orde,
puis que Dieu m'a pris en sa corde.
Je veulx servir a l'esperit,
lequel, mon Dieu, estoit perit,
si ne m'eussiés ad vous tiree.
Las, mon Dieu, j'estoye dampnee,
si ne fust vostre bonne grace.
Corps pugnais, il fault müer plasse.
Va t'an charcher le bon prophete !
Ma seur, vous n'estes pas honneste
pour aler ainsi toute nue.
J'ay trop estee vestue
jusques cy, la pouvre dolente !
Ma seur, puis qu'avés telle entente
d'aler au prophete Jhesus,
vestés vous - et n'actendés plus -
de draps humbles en penitence.
Je le veulx. Il fault que m'advance.
Or me balhés ces draps de brun. Pausa. Vestiatur.
Avec moy je ne veulx nesung ;
seule veulx aler mon chemin.
Je croy qu'estes yvre de vin,
ma seur ; et que devenés vous ?
A, mon frere, mon amy doulx,
je vaiz ad Jhesus le saulveur ;
Ses beaulx ditz m'ont navré le cuer.
Je suis du tout de s'amour prise ;
en penitence me suis misse,
affin qu'aye plus tost sa grace.
Vous faictes bien.
frere, le porrey je trover ?
Ma seur, je l'en ay veu aler,
droit ches Simon le phariseu.
Mon frere, adieu !
Droit en ce lieu - le vaiz charcher.
J'en ay le veu,
car par son feu - m'a fait lacher
ma meschant cher,
que trabucher - en mal m'a fait.
Mon amy cher
vouldroiz toucher, - tant est parfait,
puis qu'il luy plait
que soit deffait - le mal de m'ame,
qui est tant lait,
tout contrefait, - dont j'ay grant blasme.
Je suis infame
plus que autre femme - devant le monde ;
chascun me clame
et me reclame - putain immunde,
tant suis parfunde
en toute onte, - que riens ne vaulx.
Pour estre monde
Vaiz rendre compte - de tous mes maulx ;
de mes deffaulx
laiz, desleaulx, - vaiz quarre grace.
Donnés des eaulx,
yeulx, en seaulx - en toute place.
Il fault que j'abaisse ma face,
puis que voy mon bon seigneur,
celluy que les pechés esface.
Je croy que c'est mon redempteur.
Desoubz la table, mon saulveur,
ad voz piés gecter je me vaiz.
Helas, je vous donne mon cuer ;
pardonnés moy tous mes mesfaiz ! Pausa.
                     Vadat ad pedes.
De bon cuer service vous faiz ;
jhesus, prenés en gré mes pleurs.
Doulz piés que portés si grant faiz,
et voz, jambes pleines de sueurs,
des eaulx de mes yeulx en douleurs
vous lavarey piteusement.
Entre tous estes le melheur ;
par vous j'espere saulvement.
De mes cheveulx doulcetement
vous torcharey, mon esperance.
Pour vous est ce doulx oignhiment.
Jhesus, m'amour et ma plaisance,
ne prenés pas en desplaisance
ma seule joye, si vous touche.
Ad vous j'ay toute ma fïance ;
voz piés baisarey de ma bouche.
O prince, je suis une souche
immuable fundee en foy !
En pleurs et larmes je vous louche ;
mon Dieu, ayés pitié de moy !
Si le prophete de la loy
estoit cest homme, com on dit,
tantost eust cogneu, si Dieu m'ist,
quelle est la femme que le touche.
Ses pechés chascun luy reproche ;
chascun scet qu'elle est pecharresse.
A toy, Simon, mon cuer s'adresse
pour toy parler de ton profit.
Mon maistre, dy !
q'un usurier deux debteurs avoit.
L'un cinq cens deniers luy devoit,
l'aultre cinquante a payer ;
tous deux n'avoient pas ung denier.
L'usurier leur a tout donné.
Dy moy lequel est mieulx amé,
et qui plus amer doit de ses deux ?
Raby, j'estime certes que mieulx
est amé celluy a qui plus
l'usurier donna sans reffus.
Aussi le doit il plus aimer.
Droit as jucgé, Simon, sans doubter.
Voy tu bien ceste femme que pleure ?
Ton deffault a supplit a cest'eure.
En ta maison je suis entré,
et tu ne m'as pas baisé ;
et ceste femme mes piés baise.
D'uile ne m'as pas oint ma teste,
ne d'eau lavé mes piés fangeux ;
et elle de l'eau de ses yeulx
moult bien nectiés
a doulcement lavé mes piés
et de ses doulx chaveulx nectiés,
et les a oint benignement.
Pour ce je te dy maintenant
que, car elle m'a bien amé,
mains pechés luy ay pardonné
a peu d'amour, petit pardon.
Certes, ainsi t'en prent, Simon ;
garde toy de plus murmurer !
Femme, pour toy remunerer,
tes pechés te sont pardonnés !
Or pensés bien et assoinnés,
mes seigneurs, les ditz de cest homme !
Quel homme est ce que ainsi pardonne
les pechés ? Dea, est il Dieu ?
Dy, que te semble, Mathieu ?
Ne fait il pas bon estre ycy ?
Oy, certes. Bartholomy,
que vous semble de ceste houdeur ?
Il sent bon ; c'est ung grant honneur
a nostre maistre. Qu'en dy tu, Pierre ?
Je dy q'un cuer si dur que pierre
s'admolliroit veyant cecy.
C'est grant chose, Jehan, mon amy,
de veoir plourer la Magdaleine.
C'est Dieu que son esperit maine.
Qu'en dites vous, Jaques, mon frere ?
Elle fait bien de soy retraire.
Philipe, or en dy ton soit ?
Je ne scey coment elle croit,
maiz elle plait a nostre maistre.
Sces tu, Tadee, que ce peut estre,
ainsi pardonner les pechés ?
Au maistre seront raprochés
ses pardons, Simon, une foiz.
Du Messias la comune voix
est qu'il nous doit tous rachapter.
Aultrement ne nous peult souler
messïas, si non qu'il soit Dieu.
Sus, ma mie, va t'en de ce lieu
en bonne paix de ta conscience !
Garde bien ta ferme creance ;
ta foy t'a fait estre saulvee.
Saulveur, a quy me suis donnee,
je vous rans graces et mercy.
Onques ne fiz melheur journee
que d'estre venue ycy.
Dieu vous sault, souverain raby ;
corps et biens je suis toute vostre.
Mon frere, Lazer, est vostre amy ;
je vous supply que soyés le nostre.
Enfans, il nous fault tirer oultre.
Levés sus, et dirons nous graces. Dicant sicut in nupciis Architiclin
                     et dictis graciis dicat Jhesus :
Simon, Dieu te rende la bien
et le plaisir que nous as fait !
Raby, si j'avoye mesfait,
pardonne moy, je t'en supply.
Adieu, Simon, mon bon amy !
Adieu, raby ! Addieu, trestous !
Nostre amy, a Dieu soyés vous !
Mes enfans, je vous larrey tous
ung bien petit, car j'ay affaire.
Pour la voulenté de mon pere
accomplir, m'en vaiz orer.
Plus ne porroye cy demeurer
ne souffrir le tarrible torment
lequel me fait mon pouvre enfant,
quant le diable ainsi le tormente.
A lasse moy, pouvre doulente !
Hely nous veulhe consouler !
Nostre filz s'en va affouler.
A l'ayde, bonnes gens, a l'ayde !
Andrieu, mectons ycy remede.
Augmoins le gardons de neyer.
Tous nous y devons employer.
Entre en se bateau !
Certes, il est parffunt en l'eau.
A l'avoir il nous donra poine.
Helas, il part desja l'alaine.
Aydés nous, vray Dieu souverain !
Sire, tirés le par la main ;
advisés coment il la tient !
Jehan, tien le bien.
Et pour quoy faiz tu ses folies ?
On, on, on on !
Je ne scey quel « On, on, on ! »
Certes, tu l'a passee belle !
Onques je ne vis façon telle
de malade, par mon serment.
Or nous dy doncques, pouvre enfant,
pour quoy t'es tu mis dans se gourt ?
Helas, il est müet et sourt
et demonïacle enracgé.
A ce soir il s'est destaché
et fait pis qu'il ne fist jamais.
Vous vouldriés bien qu'il vous tint paix
et qu'il n'ust plus la maladie ?
Helas, oÿ, je vous affie.
Mes seigneurs, bien m'y pouvés ayder,
si vous plaisoit de commander
au diable que le laissast de tout.
Voulentiers luy dirons ung mot.
Diable mauldit, laisse se corps !
Au non de Jhesus, va t'en ors !
Va t'en accop a Tartarus !
Je te commande au nom Jhesus,
diable, laisse ce pouvre enfant !
Au nom de Dieu fort et puissant,
palhart dampné, laisse cel homme !
Laisse du tout celle personne,
vieulx Satan, je le te comande !
Satan est en possession grant,
a tormenter ce pouvre enfant.
Le benoit Dieu du firmement
y veulhe monstrer sa puissance !
Et dea, veés cy grant desplaisance !
Et que ne guarissés vous ce pouvre ?
Chascun de vous est appostre
de Jhesus qui guarit demoniacles.
Il dit que vous faictes miracles,
et pour les faire vous a tramis.
Cestuy ne nous est pas permis,
car, come je voy, pouvons croire,
jhesus y veult monstrer sa gloire
en luy donnant sancté parfaite.
Mes pour quoy ara ce prophete
plus grant puissance que vous tous,
veu qu'il est seu et entre vous
estes plus de douze ensemble ?
Plus peuvent douze, si me semble,
que ung tout seul en tout affaire.
Jhesus est filz de Dieu le pere,
et pour ce peult tout ce qu'il veult.
Bien estes fouls ! Qui vous esmeult
a croire que filz de Dieu soit ?
Come nous mange, dort et boit.
On le voit ; Dieu est invisible,
moyse le dit en la Bible.
Voz ditz sont contre nostre loy.
Vees tu, Natort, c'est nostre foy,
pour ce qu'il ressussite les mortz,
aveugles, bossus, ladres et tors
guarit et toutes maladies.
Il vous a mis en ces foulies
par son parler et par ses fables.
Il est invocateur de diables !
Je le diroye devant luy.
Mon pere, je te rans mercy
du grant pouvoir que m'as donné.
Faire ce que m'as ordonné
m'en vaiz. Mes enfans, qu'est cecy ?
Vale , raby !
Raby, ave !
ave !
Qu'advés entre vous disputé ?
Dictes, amis !
Maistre, mon filz,
qui est demoniacle, sourt et muet,
tes disciples par leur soet
n'ont peu guarir a ma requeste.
O incredules de dure teste !
Advancés vous ; menés le ycy. Pausa.
                     Ducant eum et...
                     Vertat occulos...
A il longtemps qu'il a cecy ?
Qui le me sçara dire ?
De son jeune acge, sire,
souvent le diable l'a gité
au feu et en l'eau mené.
Las, maistre, si tu as puissance,
je te prie par ta clemence,
ayde nous comme a tes dissiples !
Toutes choses sont trespossibles
a celluy que croit. As tu foy ?
Helas, sire ; certes, je croy.
Plaise toy ayder ma creance.
Diable muet, par ma puissance,
te comande que tu t'en vaises !
De vostre enfant n'arés plus noyses.
Jhesus l'a assommé comme ung porc !
Mectés le en terre ; il est mort.
Ce sont des miracles Jhesus !
Troab, troab, ce ne sont qu'abus.
Tuer les gens, ce sont beaulx miracles !
Maintenant appelle les diables
pour faire lever cel enfant.
Advisés le sorcier truant !
Tout ce qu'il veult, fait Belzebut.
Telle puissance oncques n'eust
diable d'enfer ne aultre creature.
C'est certes divine nature,
laquelle est en ce bon prophete.
Guarison m'a donné parfaicte.
Je auds, je parle, je suis en paix.
Il me pardonra mes mesfaiz,
si luy plait, droit a ceste plasse.
O Jhesus, de cuer  rans graces
En confessant ta deyté.
Las, Dieu, par ta benignité,
veulhe moy prendre en ton service.
Jhesus, tu m'as esté propice ;
pour ce de cuer te remercie.
Graces te rans a chere lie !
De tresbon cuer  remercie !
Graces te rans a chere lie,
bon Jhesus, qui ne hus oncques vice !
Jhesus, tu m'as esté propice ;
pour ce de cuer te remercie.
Et par Dieu veés cy grant folie,
croire q'un fol homme Dieu soit,
qu'en la vertu Belzebut fait
tout ce qu'il fait. Quel sotherie !
Du tout en Belzebut se fie !
C'est le plus cault homs qu'oncques fust.
Pas n'est possible que Belzebut
prist guerre encontre ung dïable ;
ou leur reaulme impermanable
seroit pour leur divisïon.
Les filz de vostre nacïon,
en quel virtu font ilz miracle !
Ilz ont guarit maint demoniacles
par l'invocation de mon nom.
Qui plus fort que diable treuve on ?
Certes nul que Dieu tout puissant.
Il fault donc croire seurement
que si je guaryz demoniacle,
qu'en moy est Dieu que fait miracle,
qui est plus fort que l'enemy,
qui contre moy est jour et nuyt.
Ha, si au diable n'estoye contraire,
tantost s'en tourneroit retraire
es corps desqueulx je le mectz ors.
Doncques ilz ne sont pas si forts
que moy, la chose est toute clere ;
et par ainsi il vous fault croire
que Dieu vostre roy suis venu.
Oncques homme terrain n'a veu
homme si parfait, comme croy ;
a toy, Jhesus, ay du tout foy.
Benit ventre que t'as porté
et les mamelles qu'as sussé !
Las, que ta mere est heureuse.
... est fructueuse
que... que l'oyent sont benis
La gardent en faiz et en ditz,
je t'en asseure vrayement. Pausa. Pausa.
Sus, mes enfans, diligenment
alons nous en en Gualilee,
chacun a son mas et contree,
car je me veulx ung peu retraire. Pausa. Pausa.
Je m'en vaiz visiter ma mere.
Mere, Dieu vous doint paradis !
M'amour, ma joye, mon bon filz,
vous soyez le tresbien venu !
Jhesus ma rose et moy mon lis !
Jhesus la fleur que tant m'a pleu !
Aultre plaisance n'ay voulu
si n'est Jhesus toute ma vie.
Jhesus en grant joye receu,
jhesus, vous donnés ad moy vie,
jhesus m'amour et moy s'amie,
jhesus mon filz et moy sa mere,
jhesus ma tour et moy sa crie,
jhesus mon ris et moy sa chere,
jhesus mon pris, moy son salaire,
jhesus mon pain et moy sa cher,
jhesus mes cas. Il me fault taire ;
jhesus amis, a vous soit cher !
Helas ! Adonaÿ, helas !
Romain, vien t'en a moy parler,
car je n'ay plus jambes ne bras
de quoy je me puisse ayder.
De peur je ne faiz que trambler
pour les choses que j'ay songé,
car on m'est venu menasser
que Pilate sera dampné.
Tantost qu'il ara condempné
jhesus a mort, com il veult faire,
il sera aprés accusé
es empereurs pour le desfaire ;
lors arey je doleur amere.
Je ne pourroye avoir pis ;
je ne scey a qui me retraire.
Maulditz soyent les palhars Juïfz !
Qu'advés vous veu ?
En songe je veyes liompars,
chiens, chatz, loups et renars,
ouls, lions, colevres, sanglers,
noirs hommes et fort estrangiers,
trestous a l'environ d'un jucge,
qui disoyent : « Si Pilate jucge
Las, si la sentence se donne
contre Jhesus par mon marit,
il en sera premier marrit
et je serey femme desfaicte.
Il n'y fault que remide mectre.
Ma dame, faictes l'advertir,
fin qu'il ne jucge a morir
le bon prophete Jhesus.
Va t'en, Romain, n'arreste plus !
Va t'en parler a mon mary,
sire Pilate, et luy dy
mon songe que t'ay raconté.
Voulentiers, dame, en vérité.
Dieu me doint faire bon messacge ! Pausa.
                     Vadat.
Seigneur, devant qu'alliés au siege,
il fault qu'ad vous je parle a part.
Sur quoy ?
nous soyons, je le vous direy. Pauza.
                     Vadant ad partem.
Parcula, ma dame, a songé
q'un grant juge vous condempnoit
a mort vilaine et disoit :
Pour ce, ma dame m'a tramis
ad vous disent qu'elle vous prie
qu'a Jhesus, qu'est de saincte vie,
en riens ne nuises par sentence ;
ains vous plaise en grant clemence
le deslivrer de ces Juïfz.
Helas, que farey, mes amis !
Si a mort condempne Jhesus,
je suis perdu - il est conclus -,
comme Percula m'a mandé,
car ceste nuyt elle a songé
choses terribles et contre moy.
C'est ce Jhesus en bonne foy
qui par dïabolique action
a fait songer celle vision
a ta femme pour t'empescher
de le jucger et condempner.
Non entens tu pas la cautelle ?
Je ne croy pas qu'elle soit telle.
Je ne scey plus que faire doy.
Or sa, veez vous la vostre roy !
Faictes en a vostre plaisir.
Tolle, tolle !
Que farons ? Las, qu'advons conclus ?
A la croix, a la croix !
Cruxiffiarey je vostre roy ?
Je vous dy bien en bonne foy
que ce seroit trop grant asar.
Nous n'avons nul roy que Cesar !
Poy, poy, poy, poy !
Que dictes ?
Nous n'avons nul roy que Cesar !
Poy, poy, poy, poy !
Ha, laisse moy !
Vous estes de malice plains,
faulx Juïfz, je le cognoiz bien.
Desja j'en ay lavé mes mains,
car sur Jhesus ne treuve rien
et pour vray pardonné le tien.
Mes sur vous et sur voz enfans
son sang soit et sa mort, combien
qu'il ne vous en chault, meschans gens !
Nous en sommes trestous contens.
Sur nous et sur nostre maynacge
son sang soit !
sang sur vous et voz enfants !
Nous en sommes trestous contens.
Son sang sur nous et noz enfans,
mes qu'il en passe pour le peage
a mon soet.
Nous en sommes trestous contens.
Sur nous et sur nostre maynacge
son sang soit !
Celluy que neye ne scet qu'il boit.
Or sus, Romain, va t'en la bas
a la prison querir Gestas,
dismas et Barrabam ensemble,
lesqueulx ont guaignhé, si me semble,
la mort, et les me mene ycy !
Sirus, Janus, alez avec luy,
et chascun de vous en manra ung.
Nous  obeÿrons chascun.
Or vous en venés, compaignons ;
alons querir ces trois larrons,
ainsi qu'on nous a enchargé. Pauza.
                     Vadant.
Galans, vous estes mal lougés.
Salhés de leans ; venés parler
au prevost que vous fait hucher.
Advansés et ne restés plus !
Nous n'y farons ja nul reffus.
Alons, Dieu nous veulhe conduire !
Ves cy les prisoniers, mon sire,
que m'advés envoyé querir.
Barrabam, parle sans mantir
et jure que diras verité
si tu as fait a la cité
le murtre, ainsi que trouvons
par tesmoigns leaulx et bons preudoms,
com il appart par ton procés.
Par ces sancts j'ay fait ces excés.
Cel homme je tuis pour despit,
car toutjours m'enpeschoit de nuyt
alant rober et luxurier.
Or sa, plus ne te fault parler.
D'une voix trestous les Juïfz
t'en demandent estre remis
en ta premiere liberté.
Or t'en va ! Tout t'est pardonné
pour la reverence de la feste
de Pasques, ou coustume honneste
est es Juïfz que delivrer
je doiz pour eulx ung prisonier,
celluy que leur plait requerir.
Adonaÿ par son plaisir
vous veulhe rendre ce grand don ! Pauza.
Seigneurs Juïfz de grand renom,
de bon cuer je vous remercie,
car vous m'avés saulvé la vie.
Je suis tout vostre, corps et biens.
Dismas et Gestas, dirés vous rien
des maulz qu'ensemble advés faitz,
desquieulx j'en sçay bien tout le fait
pour depposition de tesmoigns !
Veu le procés qu'ay en mes mains
larressins advés fait ensemble.
Or jurés sur les sancts du temple
que me dirés la verité !
Par ces sancts je la vous direy.
Il est vray, seigneurs, que nous deux
Estïons palhars luxurieux,
et advons joué tout le nostre,
et puis nous advons fait plus oultre,
car pour mieulx palharder
nous nous sommes mis a rober
et avons fait les larressins
qu'on nous mect sus, et enclins
avons esté de faire pis.
Et tu, Gestas ?
vous trouvarés toute ma vie.
Je l'ay dit, j'ay fait grant folie !
Je m'en repens de l'avoir dit.
Jure la que sans contredit
du tout la verité diras !
Par ces sancts, tout ce que Dismas
a dit j'ay fait et d'aultres maulx.
Et pour ce qu'estes desleaulx,
larrons et palhars dangeureux,
je vous condempne estre tous deux
pendus en croix au Mont Calvaire. Pausa.
De toy, Jhesus, ne sçay que faire,
car fort suis sur ton cas troublé,
pour ce qu'on t'a cy accusé
sans cause nulle, comme croy.
Ces princes disent que leur loy
te condempne devoir morir.
Sus, Romain, veulhe le vestir
de ses robes doulcement.
Mes ouste luy premierement
celle poulple qu'on luy balhé.
De bon cuer, seigneur, en verité.
Ou sont ceulx que ont tesmoignhé
contre Jhesus en l'accusent ?
Veez nous cy !
qu'il est vray tout ce qu'advés dit ?
Par ces sancts, encore pis fit
que Janus non a raconté.
Car tout partout il s'est nommé
filz de Dieu et roy des Juïfz
contre toutes les loyx et ditz
de Cesar, nostre empereur et roy.
Accop, Pilate, advanse toy ;
pronunce la sentence final !
Puis que suis le general
jucge criminel de Judee,
combien qu'en toy Jhesus, nul mal
je n'ay trouvé par renommee
celon la loy imperïal,
toutesfoiz en aultre contree
les Juïfz en ce tribunal
disent que leur loy approuvee
veult que tu preignhes mort final.
Et pour ce, comme seneschal,
je te condempne pendre en croix,
entre deux larrons moyenal,
a Mont Calvaire ; c'est ma voix.
Sirus, va t'en faire la croix,
et l'aporte quant sera faicte.
Or sus, qu'elle soit tantost preste !
Va y, tu et tes compaignhons.
Or alons doncques, mes mignhons,
et la faison en diligence.
Et tu, Janus, va a Grimance,
nostre mareschal, et luy dy
que diligenment sans enuy
trois gros cloux face bons et fors.
Je m'en y vays sans nulz remors ;
bien feray faire la besoignhe. Pauza. Vadat ad Grimance.
Grimance, Dieu te gart de vergoignhe,
et vous, dame Malembouschee !
Et vous, seigneur, si vous agree,
dictes pour quoy estes venus.
Vray et qu'on a jucgé Jhesus
a pendre en croix au Mont Calvaire.
Pour ce viens que veulhés faire
les cloux pour le cruxiffier.
J'aime mieulx non rien besoigner
que ces cloux faire, par mon ame !
Je seroye palhart infame,
si besoignhois pour Jhesus pendre.
Or vous gardés bien de mesprendre,
ou des princes serés punis !
Accop, pugnaiz, prent tes ostis ;
fay ces cloux et advance toy !
Non farey, dame, par ma loy.
Si les faictes, si vous voulés.
Par Dieu, maistre, vous soufflarés
et ma servante frapera
devant moy.
Moy !
Ne suis je pas maistresse ouvriere ?
Oÿ bien, pour souffler darriere
vous en faictes vouler la pleume !
Mignaulde, va devant l'enclome ;
si frape fort, car il est chault. Pauza.
                     Fabricent.
Si sont mal faitz, il ne m'en chault.
Aussi en serons mal payees.
Besoignés ; ne vous socïés !
Des princes arés renommee.
O Goubellet, tu m'as la mort donnee ;
tant t'ay aimé que m'en suis enyvree.
Goubelet, beau Gobelet, venés a moy de mactin ;
de grant cuer vous baisarey, mes que soyes plein de vin,
car tout le jour a vous j'ay ma pensee ;
de grant amour vostre sçaveur m'agree.
Or frape, Mignaulde, devant
et ferons la seconde chaulde. Pauza.
                     Tunc fabricent et cantent.
Advance toy, accop, Mignaulde ;
faisons la tierce et suffiré. Pauza.
                     Fabricent.
Les cloux sont faiz. Qui payera ?
Dictes, Janus, payerés vous ?
En brief serés contens de nous.
Balhés ça ! A Dieu vous commant.
Je croy que ne perdons que tant.
Or sa, nous sommes quictes de l'esmende.
Maulbec, la croix est assés grande ;
il n'y fault riens plus chapoter.
Or sus, il la fault apporter
pour advanser ceste justice.
Veez cy la croix toute propice,
mes seigneurs ; qu'est ce qu'en farons ?
Ce foul Jhesus en chargerons,
mes que justice soit crïee.
Sus, Malque, en chesque contree
de la cité alés crïer
que chascun vieignhe compaignher
la justice bien enbastonné.
Tantost arey diligenté.
Je m'en y vaiz ;
ouyés ma voix !
Seigneurs et dames quy cy estes,
ouyés les ordonnances faictes
par noz grans princes de la loy,
lesqueulx vous comandent par moy
que les chiefz de maisons trestous
maintenent vieignent aprés nous
au cruxiffiement de Jhesus,
lequel pour ses maulx et habus
est condempné estre pendu
en croix, car ainsi l'ont volu
les princes de la loy ensemble
les prestres et Pharisieux du temple.
Or y venés tous sans mesprendre,
sur poine d'une esmende grande
arbitraire sur tous Juïfz
qui foulement aront mespris
a veoir mectre Jhesus en croix.
O Dieu des cieulx que fiz les loys
par regle et poix,
a toy me rens de franc coracge.
Or varrey je piteux desroys
en grans esfroiz,
quant ceste injustice et oultracge
j'adnunciarey en mort visacge
a celle saige
Doulce virge, piteuse mere.
Helas, Dieu, que deviendrey je,
veu qu'en my age
je pers mon seigneur et mon pere ?
Coment te porrey je complere
et satisfere,
ma doulce tante Marie ?
A toy ne m'ausarey retraire,
car trop amere
te sera la nouvelle, m'amie !
Helas, il fault que la te die,
fin qu'en vie
tu voyes tes belles amours.
Helas, mauldite soit envie
que chescun crie
estre la mere de faulx tours.
Ha, maistre, je pers tous actours
et soubjours.
Ou irey je ? Las, je ne scey
si j'ay a la mere recours ;
tous les jours
d'elle me sera raproché
qu'a la mort t'ay habandonné
et laissé.
Je t'ay joué du faulx compaignhon.
Helas, tu es a mort donné
et condempné.
Je ne serey plus ton mignhon.
Prince treshault, qui as le nom
et le renom
de consouler tes bons amis,
donne moy, treshault champïon,
solacïon
et a Marie de son filz !
Helas, oncques ne vous vint pis !
Que farons nous, mes bonnes seurs ?
On a fait maintenent les cris
qu'on vaise avec les seigneurs,
lesqueulx par leur maulvaises meurs
ont fait juger Jhesus en croix
devoir pendre. Helas, queulx pleurs
et queulx doleurs ouÿr telz voix !
Or ne sçay je plus que je dois
faire ne dire. Las, doulente,
mon nepveu pers que tant amoys !
Or suis je la pouvre meschante,
que n'ay plus chavance ne rente.
Qu'est de faire ? Dictes, ma seur !
Comme moy, vous estes sa tante.
Helas, helas, le grant malheur !
Ha, mon Dieu, je meurs de doleur !
Adieu, Jhesus, mon doulx amy ;
adieu, ma joye et ma dolceur !
Je vivrey tout temps en enuy.
Las, mes seurs ; qui sera celuy
qui portera ceste nouvelle
a la doulce mere de luy
qui la  nourrit de sa mamelle ?
Certes, je ne serey pas celle,
pour ce que le cuer me romproit,
quant je varrois la vierge belle.
Las, qu'est celle que pourroit
parler quant la vierge varroit
joyeuse, actendent son doulx filz,
que avec luy disner cuidoit,
si com arsoir c'estoit promis ?
Elle luy appreste du ris,
qui en brief tornera en pleurs.
Helas, helas, les grans doleurs !
Onc femme ne fut si marrie !
Helas, doulce vierge Marie,
comment pourrons a vous parler ?
Las, qui la pourra conforter ?
Il nous fault avoir quelcun homme.
Helas, mon Dieu ! Hee, mon Dieu, comme
parlarey a ma doulce tante ?
Las, la douleur sera si grande
que le cuer luy rompré du tout.
Lors, je ne pourrey dire mot.
Qui m'aydera ? Je ne scey quy,
car des appostres n'ay nully.
Il fault que je aye Madalaine,
qu'est de l'amour de Jhesus plaine,
et les femmes que sont en elle,
et yrey parler a la belle,
doulcete mere de Jhesus. Pauza.
                     Vadat ad mulieres.
Hee, mesdames, je ne puis plus.
Aydés moy. Las, je meurs de deul.
Jehan, mon amy, viens tu tout seul ?
Ou sont donc les aultres appostres ?
Las, les appostres,
j'ay grant peur qu'ilz soyent trestous pris.
Comment, pris ?
N'a guyeres qu'advons veu Judas.
Haa, traitre Judas !
De celluy ne me parlés plus !
Pourquoy plus ?
N'est il pas vostre gouverneur ?
Gouverneur ?
Las, il nous a mal gouverné !
Mal gouverné ?
Mon doulx amy Jehan, qu'a il fait ?
Qu'il a fait ?
Il a trahit nostre bon maistre,
et l'a mis a ung si mal estre
qu'il est jucgé a pendre en croix
entre deux faulx larrons maulvaiz.
Et maintenant on le va pendre.
Pour ce je me viens a vous rendre
pour adviser qu'il est de faire.
Sur quoy ?
nous le dirons. Qu'en dictes vous ?
Il nous semble, quant est a nous,
qu'il est fort bon qu'on le luy die,
ou aultrement plus fort marrie
seroit, si ne le voit vivant.
Mes comment
luy porrons dire sans plorer ?
Tu la doiz premier salüer
et nous nous approcherons d'elle,
pour la soir sur une escabelle,
fin que ne tumbe de son hault.
Alons, puis que faire le fault. Pauza.
                     Vadant ad Mariam.
Dame, Dieu vous doint bonne vye !
Le benoit Dieu des cieulx je prye
qu'il te doint avoir paradis.
Et quoy, viandré tantoust mon filz ?
Le diner est tout appresté.
Hee, dame !
mon bon maistre, voustre doulx filz,
est entre...
Quoy, Jehan ?
... est entre les mains...
Las, de qui ?
Il est entre les mains des...
Las, dy moy, amy !
Il est entre les mains des Juifs !
Hee, Dieu, conment ?
la nuyt passee fort laydement.
Et les appostres ?
je ne scé qu'il sont devenus.
Tous laissames le bon Jhesus
quant il fust prys.
Et Judas ?
car il a trahit voustre enffant.
Conment ?
mes dictes voustre bon advis,
si vous voulés veoir voustre filz
devant qu'il meure.
Dictes, ma amye !
Devant qu'il meure ?
Helas, marrye !
Est il si pres de prandre mort ?
Vous avés tort ;
consoulés vous, - veu qu'il fault tous mourir.
Las, quel effort
me font tes moutz ! - Ou irey je mon filz querir ?
Prenés loysir
pour y aler, - et le varrons en quelque part.
Je veulx courir
pour le trouver. - Las, vous varrey je, mon filz ?
Tropt grand troublys
prennés, ma seur ; - il fault que vous ayés pacience.
Oncques ne heux pis
en grief douleur. - Las, je pars toute ma substance !
Voustre grevance
prennés en gré, - fin que Dieu soit contens de vous.
Jamays plaissance
certes n'aré, - puis que je pars mon amy doulx.
Ma tante, sus ; advansons nous,
car tantoust passeré pour ville.
Accop, Jhesus, faictes l'abille !
Celle croix prenés sur le dos !
Galans, donnés luy de bons cops ;
puis luy aydarés charger la croix.
Or tien, Jhesus, prent ces deux noix
et ceste figue mal rostie !
Mange ceste poere boulie
et de ce guasteau mal prestit !
Pourtés sur vostre dos cecy,
affin que ne voulés en hault !
Jusques cy as esté bien cault ;
plus que toy sommes cauteleux.
Tien cecy, mange ces deux eufz !
Tu n'aras meshuy aultre viande.
Veez la deux blancs pour l'offerende
et ung patac pour la taverne !
Or dy, Jhesus, qui te gouverne ?
N'es tu pas le roy des Juïfz ?
Helas, veez cy piteux devis
et doleureux esbatement.
Illecques n'est pas mon enfant ;
jehan, mon amy, ou est mon filz ?
Celluy a qui on fait le pis,
c'est celluy qui porte la croix.
En riens certes ne le cognoiz ;
je cuide que ce n'est pas luy,
car mon filz est bien plus joly.
Pour le mieulx veoir, advansons nous.
Las, mon Dieu, veez cy piteux motz.
Ceste femme est fort marrie.
Pouvre femme, doulce Marie,
vous ne cognoiscés plus Jhesus.
Jhesus, m'amour ; mon filz, Jhesus !
Mon filz, monstrés moy vostre face.
Actendés moy, car fort suis lasse.
Mon filz, o mon filz, mon enfant,
ce n'est pas luy certainement.
Mon filz n'a pas ung tel visacge !
Si je suis lié, mis en ostage,
o filhes de Jherusalem,
par verité vous dy « Amen »,
q'ung temps sera que vous arés
tant de maulx que vous mauldirés
vostre naiscence et vostre vie.
Grant punicion, las, vous espie,
Si que l'escripture dit a ;
lors la femme heureuse sera
que ne norrira nulz enfans,
si terrible sera ce temps !
O femmes, voz lermes müés
sur vous mesmes ; femmes, plorés !
Helas, ne plorés rien sur moy !
Lors les gens diront, comme voy,
es montaignhes : « Tumbés sur nous ! » Et es valees en briefz motz :
« Rescoudés ces gens maleureux ! » Car si en vert boix virtüeux,
comme je suis, teulx choses font,
en boix sec, helas, que faront ?
Certes, du pis !
Helas, mon filz,
je vous cognoiz, las, doleureuse ;
veez cy jornee fort piteuse.
Je pers toute joye et soulas ;
en pleurs seront tous mes esbas
et en doleurs toute ma vie.
Mon filz, mon amy, je vous prie
que je preignhe congé de vous ;
et me dictes deux ou trois motz
pour moy resjoïr tout le cuer !
Ariers, velhe ! Jhesus a peur !
Sirus, que t'en est il advis ?
Il n'a pas tort.
devant que nostre geu desparte.
Mieulx luy vauldroit la fievre quarte
que d'estre mis entre noz mains !
Mes seigneurs, certes tresfort crains
que la croix ne puisse porter,
et pour tant nous fault appointer
qu'il se repose ung petit.
Ce seroit ung fort grant despit
si demeuroit cy a my voye.
Actendés ung peu, que le voye. Pauza.
                     Rexpiciant Jhesum.
Sus, faictes le reposer !
Alés ce gualant appeller,
qu'il vieignhe porter ceste croix.
Il a desja journees trois
que je partis de mon paÿs
pour faire ce qu'on m'a commis
a faire en ceste cité.
Par la vertu et auctorité
des princes, gualant, te commande,
et sur paine de grant esmende,
que vieignhes ceste croix porter.
Pas ne m'y fariés accorder ;
aussi ce n'est pas mon entente.
Si farés, maistre, si me semble,
ou vous serés mis en prison.
Ce seroit trop grand mesprison.
Accop, charge le sur le coul !
De mesprendre seroy foul,
car il me cousteroit argent.
Balhés ça ; or alés devant,
et je vous suivrey pas et pas.
Qu'elle poise ! Je ne puis pas
porter ceste croix tout fin seul.
Pour ce je veul
que luy aydes, Maliferas,
et tu, Sirus ! Jhesus est las
et pour ce menés le tout beau !
Vostre visacge est tout plein d'eau ;
pouvre homme, il le fault essüer.
Je ne vis onc plus fort süer.
Regardés, il est tout moulhé !
Ce cheainche 'n est tout soulhé.
Hee, Dieu, veez cy la face Jhesus !
Hee, Jhesus, vostre amour et non plus !
Or voy je vostre perfection.
Devant vous faiz confessïon
que Dieu estes en terre né.
Accop, galans ; soit despoulhé
ce foul Jhesus. Besoignhés tous !
Maistre Jhesus, despoulhés vous ;
et vous, Sirus, tout de cest'eure
faictes les partuis de mesure.
Advansés vous diligenment !
Ilz seront faiz ligierement,
et y mectrey tout mon pouvoir.
Sus, pren la grandeur de ce truant,
malbec, pour mieulx faire devoir.
Veez la cy ; or alons veoir
en quel lieu farons les partuis.
Malegorge, en ton advis
est il bien la ? Dy, compaignhon !
Il me semble certes que non.
Tu le faiz ung petit trop bas.
Tant plus fort tirarons les bras
et les jambes de ce Jhesus.
Cinelle, besoignhe dessus ;
et Janus, faictes ces partuis !
Accop, galans, sans long devis,
advansés ; faictes vostre office !
Nous y advons bien le cuer mis.
Accop, freres, sans long devis.
Nous y avons bien le cuer mis.
Il n'eust oncques si forte espice.
Accop, enfans, sans long devis,
advansés ; faictes vostre office !
Mectés en croix ce palhart nice,
qui ce faisoit roy appeller,
pour le corriger de son vice.
Advansés vous de l'estacher !
Il te fault la vie finer.
Accop, vilain, couche toy la !
La, mon amy, la !
Veés cy tresbon commensement.
Donnons luy a boere devant
de vin espicé en mierre,
fin que son esperit se sarre
et qu'il vive plus longuement.
Il dit tresbien, par mon serment.
Veés en cy dans ceste boutelhe.
Boy, Jhesus, c'est coleur vermelhe
de vin mirré pour toy ayder.
Pour plus longuement supporter
ma paine et ma passïon
contens suis de ce vin gouster
pour finer ma reffectïon.
Or vous couchés la, mon mignhon,
et nous vous cloerons pour dormir.
Janus, je te vaiz secourir
et clouerons ceste main destre.
Sirus, tenons ceste cenestre,
et vous, trestous, alés es piés ;
vous de la destre ; sus, frapés ;
faictes qu'elle n'eschape pas.
Or frape, donc, Maliferas,
et je luy tiendrey bien la main.
He Dieu, mon createur souverain
je me plain
a toy qui cognoiz mes doleurs ;
de doleur j'ay le cuer tout vain,
par desdain,
des maulx qu'ont fait tous les pecheurs.
Que farey je, mes doulces seurs ?
Las, je meurs !
Mon Dieu, veez la terribles cops.
Larmés, mes yeulx, fondés en pleurs !
O durs cueurs,
ne frapés plus sur ces gros cloux !
Malque, tourne de la le dos !
Tien la main et je frapparey.
Jhesus, tantost arés repos !
Dormés vous et je chantarey.
Frape fort et je tirarey.
Tire, tire, je clouerey.
Las, doleureuse, las, que farey ?
Dieu, je morrey
si ces cops durent longuement.
Je voy que mon enfant varrey
tout sarré
en celle croix onteusement.
Helas, helas, le grant tourmant
que vous souffrés, Jhesus mon filz !
O felons durs d'entendement,
qui frapés tant,
bien estes de maleur remplis !
Malegorge, prent tes ostis
et clouerons les piés ensemble.
Il en tiendré mieulx, si me semble.
Or frape, car je tien les piés.
Il fault qu'ilz soyent ensemble lié Liget.
D'une corde pour le mieulx joindre. Pausa.
Haro, ilz ne peuvent actandre
au partuis, car il est trop bas.
Balhe ça ces cordes et las,
et Cinelle et moy tirarons
si fort que ses os desjoindrons
et les piés joindront au partuis.
Or luy balhons ung retrantis.
Prunelle, tire fort ; ayde moy !
Tire fort ; tien, par ma loy !
De forsse de tirer je sue !
Restes la.
et frapes tant que tu pourras !
Helas, mon Dieu ; mon Dieu, helas !
Tout mon soulas
je pers ! Que farey je, marrie ?
Plus ne tiendrey entre mes bras
le Messïas,
mon filz, tout le bien de ma vie.
Las, mon amy ; moy, vostre amie,
de cuer vous prie
que me veulhés arregarder.
Adieu, ma plaisance jolie ;
plus ne me fie
en ce monde vous embrasser.
Felons, ne vous pourrés lasser
d'ainsi presser
mon pouvre enfant de voz marteaulx ?
Il seroit bien le temps de cesser
a le casser ;
asséz luy advés fait de maulx.
O Juïfz iniques et faulx,
o desleaulx,
Vous me faictes mere doulente.
Je pers toutes joyes et saulx
pour vous assaulz.
D'advoir enfant plus ne me vante.
Que farey je, pouvre doulente ?
Hé, mon filz, il a des ans trente.
Quant jeune enfant vous norrissoye,
que j'estoys bien en aultre joye.
Que maintenant Dieu soit loué !
Puis que tu es du tout cloué,
maistre Jhesus, par fin de compte,
dy moy si farons de toy conte,
veu que tu es comme ung larron.
Tu n'es ne prince ne baron ;
ton estat ne le monstre pas.
Puis que nous advons en ung tas
ses robes et habilhemens,
partissons les devant les gens
entre nous VIIJ, que chascun 'n aye.
Aussi sera ce nostre paye ;
nous n'arons ja aultre loyer.
Le manteau partirons premier ;
or en faisons donc piesses quatre.
C'est bien fait ; or sus, sans debatre,
prunelle ceste piece ara.
Cinelle de la seconde fara
unes chaulses ; et puis Sirus
Ara la tierce sans habus,
et la quarte Maliferas.
C'est bien fait ! Si les aultrez draps !
Cinelle ara sa chemise
qu'est de blanchet.
que l'aultre blanchet Janus aye ;
malegorge, Malque pour leur paye
aront la coste de dessoubz.
Et puis, enfans, que farons nous
de la grant robe que veez cy ?
Que chascun 'n ara ung party,
riens ne vous approffitera.
Certes, que mon conseilh tiendré,
nous la jourrons a trois beaulx des.
C'est tresbien dit. Jouons aux excés.
Celluy que plus de poins arra
la dicte robe en portera.
Or commense, Maliferas !
Je le veulx bien. Veez la trois as !
J'en ay ja perdu ma partie !
Je ne farey pas tel foulie ;
si je puis, j'arey dix VIIJ.
Et, par Dieu, veez la grant despit,
q'ung dé se soit mis desus l'aultre !
Trois des faire bezas, c'est faulte !
A la robe je n'arey rien.
Et, par Dieu, cella me plait bien !
Encore ay je part en ce jeu.
Adonaÿ ! Ayde moy, Dieu !
Or sa, je n'arey pas du pis,
puis que six et quatre font dix,
et as sont onze.
Tu aras ton compte,
mes que m'ayes baisé au quu !
Maliferas ; tu as perdu !
Janus et tu estes dehors.
Affin que n'aye nulz remors,
je jourrey. Sus, saines et six !
De par le diable, veez la dix !
La robe demeure a Cinelle.
La chance ne sera pas telle,
si je puis avoir dix VIIJ.
Haro, le grant diable m'amyt !
Je non ay que quines et deux.
Que maulditz soyent les palhartz beufz !
Que ne soit venu trois foiz six ?
Encore n'ay je pas du pis ;
augmoins la roube me demeure.
La chose n'est pas trop fort seure ;
nous sommes trois pour la combatre.
De ces trois des me veulx esbatre.
Hé, trois foiz six, venés en plasse !
Veez les la ! Hee, maulgré ma face,
ce ne sont que quines et six.
Toutesfoiz, certes, contens suis,
puis que la robe ay une foix !
Il est temps que joue des dois,
si je veulx la roube guaignher.
Or salhés, tous diables d'enfer ;
faictes moy venir trois foiz six !
Bien va ; je n'ay pas trop du pis,
puis que j'ay eu deux six et quatre.
Je prens la roube pour m'esbatre.
Puis que j'ay seze, elle est mienne !
Dieu te mecte en male sepmaine !
Autant y ay je comme toy.
Tu mans !
ou je te tuarey cy tout mort !
Voere ?
Tien ce !
Que ne faictes vous vostre compte ?
De me conbatre n'ay pas onte !
Or sa, Malque, recontons donc.
Deux six et quatre seze font ;
c'est mon jeu. Mes quines et six
est le tien, que ne vault rien pis
ne mieulx ; par ainsi il est per.
A reffaire, nous deux !
Dea, je n'ey pas le dé gecté.
Et, par Dieu, c'est bien divisé !
Et par venture il guaignhera
et de debat nous gectera.
Or sus, Malbec, joue accop !
Aydés moy, Satan, Astarot !
Asalt, asalt ; vieignhe que pourré,
car le plus fort l'emportera,
ou je mourrey a la parsuite.
Asalt, asalt ! J'ay six partout !
Je prens la roube par ce bout ;
je l'ay guaigné valhenment.
J'en suis joyeux, par mon serment !
Au moins nous as tu mis d'accord.
Enfans, chascun se monstre fort.
Laissés ce geu ; venés besoignher.
Venés vostre office finer
et mectés ces larrons de pointe.
Seigneur, nous le farons sans crainte.
Nous y avons tous bon vouloir.
Toute ma force et pouvoir
je y mectrey, et me deusse je rompre !
Mes qu'ilz soyent en croix, de leur umbre
il nous garderont du souleilh.
Vien ça, Dismas, qui n'as pareilh
a larroner et faire maulx !
Vien t'en en siege emperial
et on te varra de plus loing.
Helas, qui se donnera soing
de mon maynacge doleureux ?
De cecy n'avoyent pas besoign.
Que farey je, las, maleureux,
sur tous pecheurs le plus vicieux ?
Jamaiz ne fusse je esté né !
Je croy qu'il me fut pour le mieulx,
veu que suis a mort condempné.
Advance toy ; de ce vin boy
pour mieulx en gré prendre la mort.
Hé, mon Dieu, que ce vin est fort !
Il me fait la teste troubler.
Il te fault a l'eschele monter.
Advance toy, monte, Dismas !
Helas, Adonaÿ, helas !
Or suis je pour tout temps confus.
De doleur parler ne puis plus ;
je suis a la fin de mes jours.
Cinelle, fay de lay deux tours
de la corde ; puis la me balhe !
Je l'ay ja fait, valhe que valhe.
Compaignhons, alés l'aultre pendre !
Vien ça, Gestas, payer l'esmende
de tous les maulx que tu as fait.
Sur tous larrons tu as mesfait,
et pour ce te fault il morir.
Ne me pourrés vous secourir,
o mes parans, freres et amis ?
Helas, si je pouvoiz fuyr,
je yroye ors de ce paÿs.
Or suis je entre tous maulditz,
le plus mauldit qu'onques fut né.
Je sens troubler mes esperitz,
veu que suis a mort delivré.
Affin que soyes enyvré,
boy de ce vin ton plain talant !
Mon Dieu, que ce vin est ardent !
Il m'eschaulfe toute la teste.
Accop, vien t'en a ceste feste ?
Monte sa mont par ceste eschelle !
Ceste feste n'est guyeres belle.
Or m'en vaiz je morir en blasme.
Mauldit soit qui la me fait telle,
et moy mesmes, palhart infame !
Je m'en vaiz perdre corps et ame.
Ne scey a qui moy retourner.
Si fort prens en cuer ce diffame
que j'en pers du tout le parler.
De la corde luy fault donner
deux tours, Janus, de ta partie.
J'ay desja fait, je t'en affie.
Il n'a ja garde d'eschaper !
Or les laissés la repposer ;
et si peuvent, ilz dormiront.
Or leur va donc froter le front,
pour les faire plus tost dormir.
Advansés vous tost d'accomplir
vostre office, truans garsons !
Seigneur, que voulés que facions ?
Comendés ce que vous plarra.
Celles croiz deust estre piece a
levee sus. Advansés vous !
Galans, mectons y la main tous,
fin que nous ayons plus tost fait.
Nostre ouvracge sera parfait
tantost. Accop, enfans, levés !
Levés de la !
que le grant diable y aye part !
Il me semble que la main m'art
si fort la m'advés vous cassee !
Ceste croix est mal raboutee ;
elle me racle tous les dois !
Perdre puissiés vous les artoys !
Or levés sus !
Tous ne valés pas deux ongnhons !
A l'ault, a l'ault ; levés a force !
A luy, Sirus.
or sus donc ; levons d'ung accort !
Sus, compaignhons, sus !
hee, mon bon maistre,
vous müés estre ! - Veez cy piteux exaulcement !
A nostre presbtre,
on vous fait croistre - vostre mal malicieusement.
Las, quel torment !
Nepveu, coment - pouvés vous souffrir tant de maulx ?
Las ; maintenant
vous voy a neant - aler pour ces crüelz travaulx.
Helas, desleaux
juïfz infeaulx, - remplis d'envie malicieuse,
vous n'estes leaulx,
ne bons ne feaulx, - d'avoir fait chose si onteuse !
Ma cher precieuse,
delicïeuse, - et mon enfant plein de tout bien,
qui prent piteuse
mort, ne se greuse, - ne me dit mot. Las, que l'en tien !
Or dy, Jhesus, dy ; veulx tu rien ?
Tu est maintenant a ton aise ?
Non es pas ? Dy !
mes je croy qu'il y vouldroit estre.
Annas, sire, tresnoble presbtre,
maintenant veyons sa foulie.
L'omme est bien foul quant il s'oublie.
Il soloit malades guerir,
les mors en vie revenir ;
maintenant ne ce peult saulver
ne d'entre noz mains eschaper.
Il monstre qu'il est bien beste !
En luy croyrons comme prophete,
le confessent roy d'Israël,
voere le Dieu Hemanüel,
si se peult ouster de la croix.
Tout son fait ne vault pas deux noix !
Dea, il se disoit filz de Dieu.
Si filz de Dieu es, descent de ce lieu !
Je parle a toy, dy, o Jhesus !
Or es tu maintenant confus.
Tu te disies Emanüel.
Encore vaulx tu mains q'ung aigneaul,
car de sa peau on fait des guans !
Tu te faisoys suivre des gens
et te disies roy d'Israël.
Or sa, Jhesus, si tu es tel,
descent maintenant de la croix !
Ne fara pas de ces deux mois,
qui ne luy aydera a descendre !
Va, beste, que disies que le temple
charroit et te loues et venties
qu'en trois jours le rediffiaries.
Or sa, donc, tu l'ediffiaras ?
Voere, dea, si ne fut trop las,
ou qu'il ne fut en celle croix mis !
Poy, palhart, poy !
Crachés luy trestous au visage,
si vous pouvés, ou a la nage,
et luy faictes monstrer le vit !
Bé, bé, bé, bé !
d'arregarder s'il porte brayes. Pauza.
Il n'a ja besoign que tu 'n ayes ;
je croy que ta cher est retraite !
Il fait beau veoir besoigne faicte.
Gualans, monstrons luy tous le cul !
Arregarde, il est velu !
Jhesus, arregarde la lune !
Arregarde si le mien fume !
N'est ce pas la gorge d'ung four ?
Par mon ame, tu es bien lourt.
Que ne descens tu pour nous batre ?
Il n'a garde.
est et ladre,
et si est tresbien estaché.
Janus, va t'en a la cité ;
dy a Pilate de par nous
qu'il envoye par son plaisir
la cause pour quoy doit morir
jhesus, et qu'en escript la mecte.
Vostre voulenté sera faicte ;
je m'en y vays diligenment. Pauza.
                     Vadat.
Seigneur, Dieu vous doint honneur grant !
Et quoy ?
vous prient que mectés en escript
la cause pour quoy est punit
jhesus a mort et les larrons.
De tresbon cuer l'escriprons,
car de leur cas j'ay bien memoire. Pauza.
                     Scripbat.
Romain, va t'en au Mont Calvaire
et y porte ces titres trois.
Mect cestuy a l'ault de la croix,
desus la teste de Jhesus.
Qui riens te dira, dy sans plus
que j'ay escript ce qu'est escript.
Oultre plus diras que j'ay dit
qu'aultre chose n'escriprey pas.
Ces deux titres mectras au bas
des croix soubz les piés des larrons.
Je y vaiz, seigneur ! Janus, alons
pour garder les seigneurs d'actendre. Pauza.
                     Vadant.
Il me fault cestuy ycy pendre
ou est escript : « Larron Dismas »,
et a se lieu : « Larron Gestas ».
Ces deux leur titre fait confus, Le vers 2961 manque, si on suit la numérotation de l'édition
qu'il me fault mectre sur sa teste.
Il est assés bon et honneste :
Or sa, ce titre sera cy mis ;
mon maistre l'a ainsi ordené.
Ce tiltre n'est pas bien pauzé
ne bien escript, a mon advis.
Pilate y deust avoir mis :
« Jhesus de Nazaret  ; car ce dit , et vray non dit !
Or va, Romain ; fay le reffaire !
Seigneur, de cela vous fault taire,
car Pilate par moy vous dit
que ce qu'est escript est escript,
et aultre chose n'escripra.
Or sus, quelque chose sera
a la fin de tous noz affaires.
Pilate nous fait tous contraires,
Et ne cesse de nous piquer.
Or sa, il n'en fault plus parler.
Il est jucge et a jucgé.
Dieu mon pere, par ton bonté,
a tous ceulx veulhes pardonner
qu'en ceste croix m'ont mis onté,
affin qu'on te puist mieulx louer.
Pas ne les veulhes habandonner
pour ce qu'ilz ne sçavent qu'ilz font.
Veulhe leur ta grace donner,
tu, mon pere, qui es la mont !
Il te vient bien de cuer parfont
et d'une bonté merveilheuse
de pardonner a ceulx qui t'ont
donné poine si angoysseuse ! Pauza.
O charité moult precïeuse,
o souverain bien virtüeux,
vous estes la voix amoreuse ;
vous estes mon Dieu glorïeux !
Coment vous estes gracïeux,
mon bon maistre, mon redempteur,
qui pour ces felons vicïeux
pardon demandés au createur,
combien qu'il soyent esté l'acteur
de la poine que vous souffrés.
Vous estes gracïeux pasteur ;
berbis perdues recouvrés.
Mon nepveu, vous nous demonstrés
a nous prochains faire pardon,
veu que de vostre cure ouffrés
a ces grans pecheurs ung tel don !
De pecheurs n'aront plus le nom
par vostre bonté souveraine.
De pitié arés le renom,
car vous en estes la fontaine.
Prince, puis que vostre domaine
et vostre siege est en croix,
le merite de vostre paine
a tous sera doulx et cortoix.
Oués de tous pecheurs la voix,
qui demandent misericorde !
Nous te prïons a grans effrois,
tire nous par ta doulce corde !
Haro, je suis personne morte !
Quel doleur, quel poine et torment !
Oncques ne fut paine plus forte !
Dyables, j'enracge maintenant.
Maudit soit mon premier parent
qu'oncques fus en ce monde né.
Je pers mon sens, non esperant
d'estre jamaiz sain ne saulvé. Pauza.
Haro, Jhesus, mal gouverné,
Mal enseignhé et mal conduit,
es aultres as sancté donné.
Les mors as en vie reduit ;
et ne voy tu venir la nuyt
et la mort, que tant nous menasse ?
Monstre de ton pouvoir le fruit
et nous oste de ceste plasse !
Si tu es filz de Dieu, par grace,
ou naturel - ne chault coment -,
a ton pere lieve ta face !
Donne nous a tous saulvement.
Pour toy saulver, de la descent,
si tu puis, ou je ne croy mie
que tu soyes rien plus puissant
que home de ceste companie !
Prince, je cognoiz que foulie
tout ton cas est et ton affaire.
Il fault que tu perdes la vie !
Tu ne sces aultre chose faire.
O Gestas, bien te deussies taire
dire teulx lenguacges et motz,
car cestuy sans cause, contraire
a nul bien, maiz virtueux et doulx,
la mort prent pour nous saulver tous,
combien qu'il se pourroit saulver
s'il vouloit et faire que nous
arions pouvoir de nous garder !
Ad ce deussies arregarder
que dignement sommes punis,
et non pas le saulveur larder,
qui sans peché est en croix mis.
Nous advons de grans maulx commis,
desqueulx justement portons poine,
et cuide que nous arions pis,
si justice regnoit haulteine.
O misericordieuse fontaine,
jhesus, saulveur de bonté plain,
je te pry, bonté souveraine,
que, quant tu tiendras a ta main
ton reaulme comme souverain,
veulhe toy de moy souvenir.
Louge moy en ton precieux sang
et en ton reaulme sans yssir.
O prince, c'est tout mon desir
que d'estre tout temps avec toy,
pour ce que clerement je voy
que tu puis tout bien eslargir.
Ton parler me vient a plaisir.
Dismas, mon amy, vrayement
pour ce que m'as voulu choisir
et me cognoistre clerement,
je te promect certainement
que au jour d'uy seras avec moy
en paradis glorieusement
pour l'augmentacion de la foy.
Tu monstres le bien qu'est en toy,
mon cosin, mon maistre, Jhesus,
veu que le larron qu'en desroy
a fait de grans maulx et habus
tu reprens sans faire reffus,
promectent de ta seule grace
qu'il ara paradis la sus
avec toy ou en aultre place.
Mon enfant, monstrés vostre face
a vostre mere doleureuse !
De tristesse le cuer me casse,
car de vous suis tant amoreuse
que, quant vostre cher precïeuse
voy souffrir ung si grant martire,
la passion m'est si trespeneuse
que d'eure en heure, las, j'espire.
Tout jour, mon amy, je suspire
en pleurs et larmes sans cesser.
Aprés tumber tantost respire ;
on ne me pourroit mieulx presser.
Je desire vous embrasser
de plus grand cuer qu'onques ne fis.
O croix, veulhe toy abaisser !
Rens moy ma doulce fleur de lys !
Helas, mon amoreux, mon filz,
demeurarey je seule en vie
sans avoir parens ne amis
demorant en ma companie ?
C'est mal pourveu a vostre amie,
si me semble, mon filz, mon pere,
de la laisser ainsi marrie,
sans avoir soulas ne repere.
A vous, prince, me viens retraire.
Las, ayés de moy souvenance !
En ceste doleur et gravance
vous recommande mon affaire.
O femme, de Jehan seras mere !
Au monde n'aras aultre enfant ;
a celluy te fauldré retraire.
Or doncques pour ton filz le prent !
Jehan, mon cosin, pareilhement
pour mere prendras celle feme !
Console la tout son vivent
comme ta singuliere dame.
Hee, Dieu ; helas, helas, je pasme !
Veez cy lenguacges fort estranges.
Femme suis pour toutes louanges ;
mon filz ne m'apelle plus mere !
La parolle m'est fort amere.
Jehan, mon nepveu, las, que dy je ?
J'ay müé le dit du juge
de mon bon filz que pent en croix,
lequel a dit a haulte voix
que tu soyes mon filz, moy ta mere.
Mes motz fault müer et retraire.
Las, veez cy chose moult estrange !
Fault il que filz en nepveu change,
laisser le maistre pour disciple ?
Mon Dieu, ce m'est chose terrible :
le prince change en chavalier,
le seigneur en son escuyer,
le createur change pour creature,
et le paintre pour partraiture.
Je change le roy en ung page ;
las, au change ne suis pas sage.
Veez cy piteuse mutacion,
müer la joye en passïon.
Mon enfant, est ce pour le mieulx ?
Dictes moy, mon filz, Dieu glorieux !
Mon filz, consoulés vostre mere !
Souverain Dieu, o Dieu mon pere,
j'ay si grant soif que ne puis plus.
Cinelle, escoulte Jhesus !
N'entens tu pas qu'il a crïé ?
Va t'en corant, aste ton pié !
Donne luy boere sans delay !
Je n'ay pas de ce grant esmay ;
tantost luy balharey son brevage. Pauza.
                  Gustet Cinelle.
O, qu'il est bon, par Dieu ; c'est rage !
Taste, Janus ; n'est yl pas doulx ?
gustet post dicat :
Cecy luy reviendré le poulx.
Donne luy l'esponge sucer.
Bibe, bibe ! Veux tu humer ?
Or bevez de par le grant diable !
Ton service n'est pas agreable ;
je voy bien qu'il ne boeré ja.
Heloy, heloy lama Pour quoy tant souffrir,
mon Dieu, me laisses tu sans t'offrir
a moy ayder ne tant ne quant ?
Boy, doncques, Jhesus, maintenent !
Ne boiras ja ? Boy, si tu veulx !
Il est de la langue gouteux ;
ja ne boera pour maintenant.
Ce foulastre, par mon serment,
helias a appellé par force.
Or veyons quel appointement !
Actendons de Helias la forsse.
Ja ne viendré Helias pour ce.
Il ne fault ja faire memoire ;
pas ne prendré si grant destorse.
Sans doubter bien le pouvés croire.
Il luy conviendroit passer Loere
et Alier, si venoit ycy.
Vila halaa thole occachry !
Mon pere, prens mon esperit ;
entre tes mains le recommande. Pauza.
                     Clamet fortiter.
Tout ce qu'estoit de moy escript
tout est consommé, car l'esmende
du premier peché est payee !
Or est m'amour a mort donnee,
habandonnee.
De sa vie veez cy la fin.
Mon filz, ma joye est finee
et deffinee.
Je voy son chef que est enclin.
Jamaiz ne sera pelerin
soir ne mactin.
Il a finé pelerinacge.
Adieu, m'amour et mon cuer fin !
Adieu, affin
qu'a moy venir ayés coracge !
Je ne puis plus souffrir l'ostrage
qu'on a fait a Jhesus mon filz ;
donc pour advertir les Juïfz
je veulx temeures estre en terre,
et que division soit en pierre.
Je veulx aussi la terre tramble
et la fractïon du temple.
Michel, va le temple casser
de ton espee sans faulser !
Mect en piesses une partie !
Dieu pere, souveraine vie,
de bon cuer vous obeÿrey.
Une partie destruirey
de ce temple. Pauza.
                     Descendat super stacionem et dicat :
Chescune creature tramble,
si me semble,
quand les pecheurs Dieu punit,
les bons et maulvaiz ensemble,
car fort ample
la justice Dieu reluit.
Juïfz, tu es bien mauldit,
qu'as contredit
es miracles de Jhesus ;
et maintenant seras punit
ung petit
Pour toy monstrer tes habus.
Tesmoing suis de la mort Jhesus.
Je vaiz le temple confondre,
car Dieu l'a ainsi conclus.
Je m'en vaiz la moitié rumpre. Pauza.
                     Percutiat.
O temple, il te fault fondre
et sur terre toy abismer.
Obeÿs a Dieu et t'effundre
pour monstrer deul grant et amer !
Freres, alons accompaignher
juc aux limbes l'ame Jhesus,
qui va les peres visiter
pour les gecter du lieu confus.
Alons donc tost ; n'arrestons plus,
et chantons en joyeuseté ! Tunc cantent.
Ung seul Dieu en trinité,
ung bien, une essance...
La rebreche : Gloire.
Maintenant fault avoir memoire
de sanctes gens qu'es limbes sont.
Pour les avoir m'en y vays donc.
Or chantons, anges, mes amis,
puis que sa bas estes tramis
pour compaignher ma deyté. Cantent ut supra.
Ung seul Dieu en trinité.
La rebreche : Gloire.
O Luccifer, que mal foire
Te puisse tenir sans cesser !
Nous sommes perdus, Luccifer,
car ce Jhesus, qui a pris mort,
est homme Dieu. Las, quel remort !
Il vient seans pour nous guaster tous.
O Luccifer, que farons nous
pour nous deffendre contre luy,
car il nous fara grant enuy ?
Advanse toy ; conseilhe nous !
Maulditz, alés vous en trestous
a la porte ! Sarrés la fort
et gardés qu'il non entre a nous,
affin que ne perdions nul mort.
Ouvrés voz portes sans remortz,
prince d'enfer ! O portes, rompés,
et le roy de gloire varrés,
qui entrera, Dieu glorïeux !
Qu'est ce roy de gloire, dictes ?
Dieu fort, puissent en guarre varrés !
Ouvrés voz portes sans remort,
princes d'enfer ! O portes, rompés !
C'est le filz de Dieu qu'aprés mort
qui entrera, Dieu glorïeux !
Qu'est ce roy de gloire si fort ?
Le seigneur des vertus, qui sort
du monde. Il est roy de gloire.
Ouvrés voz portes sans remort !
En piesses yrés pour moy complaire !
Nous n'avons rien plus cy affaire.
Sire Annas, or alons au temple.
Mon filz, bon seroit, si me semble,
qu'on fist ouster les corps de la,
car demain la feste sera
grant sabat, com chascun scet,
et certes il seroit fort lait
a la feste les y laisser.
C'est bien dit ; doncques, advanser
fault la mort de ces deux larrons.
Donc fault que congié demandons
a Pilate pour tout ce faire. Vadant ad Pilatum principes
                     sacerdotes et Alexander.
Seigneur, ne vous veulhe desplaire
ce que nous voulons demander.
Dictes, seigneurs !
de la croix ceulx que y sont pendus,
Dismas et Gestas et Jhesus.
Si vous plait, en donrés licence.
Sont ilz mortz ?
nous ne sommes pas asseurés.
Pour quoy doncques les descendrés ?
Ne les fault il pas la morir ?
Seigneur, si te vien a plaisir,
la mort on leur advansera
pour le grant sabbat que sera
demain, fin qu'on ne les y voye.
Je le veulx. Alés vostre voye !
Rompés leur les os a tous trois,
s'ilz vivent, et sans aultre effroiz
illecques en terre les mectés !
Seigneurs, grans mercys !
et vous gardés de faire oultrance.
Alixandre, en diligence
faictes besoignher les sergens.
Je m'en y vaiz. Accop, enfans,
rumpés les jambes es larrons !
De ce faire licence avons
de Pilate. Faictes diligence !
D'un baston, d'une dimy lance,
fraperons pour rompre leur os.
Sirus et moy sans nul reppos
sur Gestas farons bon devoir.
Si ne perdons nostre pouvoir,
ja ne luy larrons os entiers.
A luy, Malque !
et bien le gardarey de rire.
Et ung et deux ! Ton cas s'empire !
Et trois et quatre ! Est il mort ?
Nany ; il faut fraper plus fort.
Cinq, six, VIJ, VIIJ, IX, X, XJ !
Il est mort ; de riens ne fait compte !
Toutesfoiz luy donrey je ung cop.
Malbec, frapons Dismas accop !
Jambes et cuisses luy rompons.
Ung, deux, trois, quatre comptons,
v, VJ, VIJ, VIIJ, IX et X.
Encore trois !
Si non est mort, je le veulx bien.
Galans, il ne bouge plus rien.
Cinelle, alons a Jhesus.
Je le veulx bien ; advisons, sus,
s'il est point mort, a l'aventure.
Il est tout mort ; la chouse est seure.
Il ne le fault ja plus fraper.
Si vous me voulés adresser
et me conduire ma lance
droit au cuer ung peu sur la pance,
je le poulsarey si tresbien
que cognoistrés en son maintien
s'il a vie ne tant ne quant.
Sus, chavalier ; venés advant !
Tenés vostre lance a la main.
Jhesus, si vous estes sac plain,
maintenent rendrés la farine !
Droissons la droit a la poytrine !
Gardons bien qu'elle vaise droit.
Elle est si tresbien qu'on pourroit.
Boute, Longis ; boute fort, boute !
Je non ay pas aux bras la goute.
Or va, va, entre bien advant !
Et qu'est cecy, par mon serment ?
Je cuide que je l'ay actaint.
Le baston ma lance en est taint.
Je croy que veez cy de son sang.
Je ne scey s'il est rouge ou blanc ;
ma main en est toute molhee.
Mon Dieu, que ma teste est atonee
et les yeulx me deulent molt fort !
Il me vauldroit mieulx estre mort
que d'ausi vivre longuement. Pauza.
                     Tunc tangat faciem
                     suam de manu sangue
                     molenta.
Adonaÿ, mon Dieu vivant,
dieu, veez cy chose merveilheuse,
treshaulte, tresmiraculeuse !
Coment, dea ? Je y voy clerement !
Las, mon Dieu, roy du firmement,
c'est la vertu du sang precieux
de ce prophete glorïeux,
duquel j'ay sur mes yeulx touché.
Las, bon Jhesus, j'ay trabuché,
car je t'ay frappé de ma lance.
Pardonne moy ce grant peché !
Je m'en repens a ta pance.
Aye de moy, Dieu, souvenance !
Je te rens graces et mercyz
de ce que par ta grant clemence
tu m'as rendu le veoir ycy.
De grant malice estes remply,
juïfz, maleureuses gens !
Tüer le mort, fraper celluy
qui est tout mort ! Helas ! Quel sens ?
Vous monstrés bien voz maulx talans.
Bien monstrés vostre grant malice,
quant de la mort n'estes contens
de celluy que n'eust oncques vice.
O mon Dieu, soyés moy propice !
O treshault Dieu, consoulés moy !
De vostre passion le calice
m'est tresamer en bonne foy,
et plus maintenant quant je voy
qu'aprés la mort on vous injure.
Ce n'est ung trespiteux effroy.
Adieu, adieu, ma norriture !
Or nous en alons pour une heure,
et puis nous les viendrons descendre.
Mes si quelcun les venoit prendre,
par Dieu, nous y serions confus.
Troab, a noz princes n'en chault plus,
puis que Jhesus est la tout mort.
Des aultres je vous faiz bien fort
que, si ne sont mortz, tost morront.
Ilz ne meuvent guieres le front.
Troab, si ne sont mortz, tost morront.
Ilz ne bouchent guieres le front.
Alons nous en boere tresfort !
Nous retournerons cy d'un accort ;
en terre les mectrons parfon.
D'alheurs, nulles gens n'y viendront,
ou ce seroit grant adventure.
Je cognoiz bien - la chose est seure -
qu'on a fait ung tresgrant peché
d'avoir mis a mort a cest'eure
ce bon Jhesus, qu'est estaché
en croix tout onteux et craché.
Las, le grant mal que l'en a fait !
Tout temps nous sera raproché,
car il est filz de Dieu parfait.
Mon seigneur, il nous en desplait ;
et pleust a Dieu qu'il fut a faire !
Vray filz de Dieu, doulx, de bon aire
cest homme estoit qu'on a desfait !
Mea culpa ! Tresfort me desplait
de me estre trouvé a sa mort.
Mea culpa ! J'en ay ung remort
si tresgrant que le cuer me fent !
Mea culpa ! J'en ay doleur grand.
Or fusse je alheurs esté !
loquitur duodecim bonis.
Puis qu'a mort Jhesus est donné,
doleureux suis. Je meurs de deul
et voy bien que ne suis pas seul.
Or sa ; il fault quelque bien faire !
De celle croix le fault desfaire
et l'ensevelir doulcement.
Il fault doncques premierement
a Pilate le corps demander.
Je m'en y vays.
de mirre et aloés livres cent
pour garder le corps Jhesus longuement
de sentir mal, aussi de porrir. Pauza.
                     Cum Nycodemus vadunt
                     jacob, Astenus, Accantus,
                     crispus, Agripe.
Dieu te veulhe joye eslargir,
appotiquaire, mon amy !
Et vous, seigneur !
pour avoir mierre et aloés.
Mon seigneur, combien en voulés ?
Car j'en ay a foison pour vous.
Cent livres ; et dy en deux motz
pour combien tu les me donrras.
Si vous plait, ne marchandons pas,
car bien serons tout jour d'accord.
En moy n'aras jamaiz mescort.
Or me balhe donc ces espices !
Dieu veulhe que vous soyent propices !
Veez vous la ce que demandés.
Adieu, amy !
Mon seigneur, Dieu vous doint honneur !
Et vous Josep !
Si vous plait,
bien me fariés ung grant plaisir.
Et quoy ?
Qu'il vous pleust de moy eslargir
et donner le corps de Jhesus,
pour ce que j'advoye conclus
l'ensevelir honnestement.
De bon cuer, Josep, vrayement.
Or alés ; j'en suis bien joyeux.
Adieu, seigneur ; estre songnheux
me fault pour avoir de la telle,
que soit blanche, doulcete et belle.
J'en vaiz querir je ne sçay ou.
J'ay cy de toele a foison
pour vendre ; si venoit marchant,
bon marché farey, c'est raison,
pour ce que j'ay besoign d'argent.
Ma mie, tu as trouvé marchant,
qui ta toelle veult achapter,
pour faire l'enseveliment
de Jhesus que vaiz destacher.
Pour luy, seigneur, rien ne m'est cher.
De bon cuer, certes, la luy donne ;
voere, tout le mien luy habandonne,
car tres fort luy suis obligee.
Pour luy sancté me fut donnee
du fluc de sang.
Prent cel argent ;
aultrement ne prendrey la toele !
Mon seigneur, je suis son ancelle
et sa servante a le servir ;
pour ce amaroys mieulx morir
que si en prenoye ung denier ;
Et si ne l'en voulés porter,
je l'apportarey aprés vous !
Or sa, doncques, balhe la nous !
Dieu te veulhe remunerer !
Je veulx bien la toelle porter.
Samüel, or la me balhés,
affin que honnestement alhés.
Sa, il fault Josep honnorer.
Il nous seroit bon de porter
tanalhes, marteaulx et eschelles.
Veez cy eschelles telles quelles !
Zeras portera le surplus.
Veez cy tout ; il ne fault rien plus.
Or alons tost ; Dieu nous condue !
Josep atant nostre venue ;
mes amis, advansons noz pas !
Il le fault bien, car les satrapas
porroyent bien le corps Jhesu prendre.
Or nous en alons doncques rendre
diligenment ver les pendutz.
Advancés vous, Nicodemus !
C'est trop demeuré a venir.
Josep, si vous vient a playsir,
montés a l'ault de ceste eschelle. Pauza.
                     Ascendant ambo.
Pour faire plaisir a la belle,
desclouons son filz de la croix.
Vrayement, veez cy merveilheux poix
et ung ouvracge trespiteux.
Dieu, que ces cloux sont merveilheux !
Sa, Accantus, tien celle main !
Pour le descendre mieulx a plain,
monter me fault sur ceste celle ;
et vous, Crispe, montés sur celle,
et tant mieulx farons nostre ouvracge.
Pour le peage
du faulx ouvracge - d'Adam et Eve,
en grand domacge
vostre my acge - paye la reve.
Moult fort me griefve,
sans prendre tresve - si grant effort.
Il fault que lieve
mon cuer, que creve - pour ceste mort.
Vous advés tort
si grand remort - faire, et aquarrés ung blasme !
Prenés confort ;
par ceste mort - saulvera nous et nostre proime.
Adieu, mon ame ;
adieu, mon filz ;
le cuer me crame - d'oyr telz ditz !
Oncques n'eust pis
femme du monde ;
de pis en pis - tout mal m'abonde.
N'avés vous onte,
dictes, Marie,
en si grand unde - malencolie
monstrer ? La vie
tantost perdrés,
je vous affie, - pour voz regrés.
Mere, monstrés
vostre saigesse
pour noz actrés, - car trop nous presse
vostre tristesse,
qu'ainsi veyons,
et nous mect ad ce - que ne creyons.
Tous mes mignhons
pers a cest'eure ;
desolacions - m'ont sans demeure.
Sans estre seure
d'avoir soulas,
il fault que meure - entre tes bras !
Las, Dieu, helas !
Las, quel doleur !
De pas en pas - je pers ma seur.
Plus q'ung presseur
doleur l'estrainct.
Pitié tout cuer - sarre et destrainct.
Trop la contraint
l'amour piteuse.
Nul n'a reffraint - tant est larmeuse !
Mere piteuse,
sus levés vous !
Trop rigoreuse - estes a nous !
Reprent tes motz,
jehan, mon nepveu ;
mon filz est soulz - d'estre en ce lieu. Pauza.
O mon vray Dieu,
console moy
de ce bon feu - que luyt en toy.
En bonne foy,
c'est tresbien dit.
Prenés ung poy - joyeux respit.
Sans aultre crit
laisse Dieu faire,
car son desduit - vous doit complaire.
Tout nostre affaire
reviendré en bien.
Dieu de bon haire - ne fist onc rien
que ne fut sien
et a son ayse ;
pour ce je tien - que tout luy plaise.
Croix rigoreuse,
dy moy comment
a moy, piteuse, - rendras l'enfant !
Comendement
te faiz, ydeuse,
tout maintenent - sans aultre neuse.
Rans moy mon fils,
car trop peneuse
mort luy commis ! - De toy me greuse.
Soyés joyeuse,
mere Marie ;
vostre amoreuse - cher on deslie.
Je vous affie ;
tantost l'arés,
et lors, m'amie, - lie serés !
Plus grant bien faire ne porriés,
mes bons seigneurs, je vous affie !
Vous consoulés molt fort Marie.
Je vous rens graces et mercys !
Josep, mon frere et amy,
bien devons a Dieu rendre grace,
car entre bras en ceste plasse
nous tenons le corps de celluy
que pour nous a souffert enuy
et en celle croix mort onteuse.
Nous sommes atenus a luy.
Pour sa charité amoreuse.
ç'a esté chose bien piteuse
de faire ung tel homme morir,
que nous pouvoit molt secourir
par sa vertut miraculeuse.
Las, sa parole fructüeuse
a fait convertir maintes gens,
et sa scïence lumineuse
a enseignhé mains ignorans.
Tien, Samüel ; ces linceulx blancs
despleyons pour mectre Jhesus.
Accop, seigneurs, mectés le seans !
Il est ja tart ; le jour est conclus.
Helas, amis, n'arrestons plus !
Alons Jhesus en terre mectre,
car si sa mere peut cognoistre
que l'ayés descendu de la sus,
oncques n'oytes telz habus,
je vous asseure, ne telz cryz ;
nous en serons trestous confus !
Advansons, qu'il n'advieignhe pis !
Hé, mon bon filz,
tous mes amis
et mes joyes me laissent bien,
car les Juïfz
vous ont la mis
tresrigoreusement, combien
que jamaiz ne fites que bien
pour l'omme anxien.
Je pers le mien
en sa jeunesse virtüeuse. Aplectitur crucem.
Croix, je te tien ;
pour nulle rien
ne te larrey sans estre onteuse,
jusques que ma cher precïeuse,
a moy larmeuse
et doleureuse,
aras rendu entre mes bras,
car trop peneuse
seroit ma greuse,
si de mon filz n'avoye soulas. Rexpiciat ad cruxem.
Hee, mon filz, je ne te voy pas
en croix, helas !
Qui l'a mis bas ?
O Jehan, mon filz, monstre le moy,
ou grans debas
de pas en pas
arey certes encontre toy !
Ma bonne tante, en bonne foy -
car je vous voy
en grant desroy
et en une si grant tristesse -
cellon la loy
l'advons ung poy
envolpé dedans ceste piece
de toelle fine, sans destresse,
affin qu'en piesse
ne cogneustiés ce
que volons faire du corps mort,
fin que lïesse
ne ce despesse ;
de avis ayés reconfort !
O diable, que tu m'as grant tort !
Et moult fort
maudire je te devroye,
car ton envïeux remort
mist accort
l'omme premier en ta voye ;
pour quoy le filz, que j'avoye
et amoye
plus que riens dessoubz les cieulx,
de mort a pris la monoye,
qu'il employe
A rachapter l'omme vieulx.
Homme vicieulx,
il voulsit mieulx - pour ton profit
perdre tes yeulx
faulx, envieulx, - que croire au dit
de ce mauldit dampné,
veu qu'il s'ensuit
que Jhesu Christ - soit condempné.
Mon filz en est en croix cloué,
mort et tüé,
pour ton peché, maleureux homme !
Il en a sa vie donné,
tout rebroué,
pour le plaisir que pris en pomme.
En poine mon filz s'abandonne,
tout ainsi comme
tu l'as veu ; c'est pour tes delitz.
Las, pouvre, j'en pers ma coronne,
payent la somme
du fruit maulvaiz que tu mangis !
O mes amis,
anges polis - a Dieu servans,
quant Guabriel vis,
et concepvis, - joyeux, risans
estions en seans. Tout ce revire !
Tes convenans,
guabriel, seans - müent leur rire.
Faulx Judas, tu m'as fait du pire
par ton ire
et par ton envie maulvaise ;
tu me faiz souffrir ce martire,
cuidant nuyre
a ton seul maistre pour ton ayse.
Tu m'as engendré griefve noyse,
que tant poyse
Que je ne le puis supporter.
Je voy bien qu'il fault que je vaise
aprés tout ce
au mort que me doit conforter.
O obscur aer,
coment pourter - puis mon enfant ?
Terre trambler,
l'aer deust toner - et l'eau corant
et la dorment deussent falhir
le feu ardent ;
par grief torment - deust tout morir.
Les elemens deussent perir,
a neant venir,
sentent la mort de leur createur.
Les diables deussent tous venir
pour fort punir
ces Juïfz qu'ont tué leur acteur.
Maulditz Juïfz, pleins de maleur,
vostre seigneur
advés tüé en vil torment.
Vous en perdrés bien et honneur,
en grant doleur ;
punis serés furieusement !
Il seroit bon a mon semblant,
mere, d'icy nous despartir,
car ces bons seigneurs maintenent
veulent le corps ensevelir.
Sur mon giron le veulx tenir
entre mes bras pour le baiser.
Je ne le pourroye laisser,
que n'accomplisse mon desir.
Or prenons ung peu de loisir
pour accomplir sa voulenté.
Nous advons cy trop demeuré.
Alons ensevelir ces larrons !
Encore une foiz bevons,
et puis irons a nostre office.
Il est cy venu quelque nice
qui 'n a porté le corps Jhesus.
Advansons nous, n'atendons plus !
Nous quatre, abatons ces corps !
N'a guieres qu'il a eu effors ;
il est encores tout fin chault.
Soit mort ou vif, il ne m'en chault.
Tout ainsi le mectrons en terre.
Sarre la gorge, sarre, sarre !
J'en portarey ton esperit.
Larron pugnaiz, de Dieu mauldit,
pour tes pechés dampné seras
en Feu Griset et bruleras !
Or t'en vien a noz cacabus !
Or cognoiz je tous mes habus,
et de mon corps l'oultrecuidance.
Je me truffoye de Jhesus
et des gens de sa allïance.
Ce sont ceulx qui ont alegiance.
Je brule avec Cerberus.
Las, mauldite soit ma nascence !
Mauldit Dieu et son filz Jhesus !
Luccifer, maudit Cerberus,
ouvre moy ; je te porte proye !
Porte sa, porte, que la voye !
De mes cros me veulx accrocher.
Balhe la moy pour la maicher ;
j'ay talant de luy faire feste.
Encore n'est pas viande preste.
Luccifer, laisse la roustir,
et puis nous l'irons despartir
et la devorarons trestous.
Accop, Satan, balhe la nous,
et ce sera nostre gouster.
Tenés, diables, mangés trestous !
Accop, Satan, balhe la nous !
Tenés, diables, mangés trestous !
Les os vous puissent estrangler !
Accop, diables, balhés la nous,
et ce sera nostre gouster.
Cestuy fault de la croix ouster.
Or besoignhons nous aultres quatre !
Luy voy tu point les vaines batre ?
Advise y ! Touche le ung peu.
Adonay, souverain Dieu,
il est encore chault, si me semble.
Soit chault ou froit, mes qu'il ne tramble,
il le fault descendre de la.
Troab, troab, il est mort piece a ;
alons le en terre sevelir.
Il te fault aux limbes venir,
ame sancte, a Dieu plaisent,
ou tu aras de ton desir
la parfection et compliment.
Illecques varras Dieu vivent,
l'ame Jhesus, plaine de gloire ;
par luy aras gloriffiement,
car tu as eu de luy memoire.
Voere, dea, voere, voere, voere,
raphael, tu en mentiras,
ains d'icy te despartiras ;
et je l'apportarey en enfer !
Larron, vien t'en en feu bruler ;
tu l'as si bien guaignhé que l'aultre.
Pour tes maulx palhars tu es nostre ;
jamaiz tu ne sauldras du feu !
Maulditz diables, laissés ce lieu !
A ceste ame vous n'avés riens.
Jhesus l'ara avec les siens
aux limbes, ou sont les sancts peres.
Vous entrarés a noz reperes,
palhart larron, pour tout temps mais !
Entre ! Tu ne sauldras jamaiz.
Palhart larron, pour tout temps mais !
Entre ! Tu ne sauldras jamaiz,
si ne feront nul de tes freres !
Vous entrarés a noz reperes,
palhart larron, pour tout temps maiz !
O bon Jhesus, a qui je croy,
qui m'as ce jour a toy tiré,
quant tu pendies a le croix,
benite soit ta charité !
Vray Dieu, tu me tiens verité,
puis que je suis en paradis.
Clerement voy ta deyté,
ainsi que tu m'avies promis.
Pas ne veulx estre entre les vifz
au monde maulvaiz et maligne,
car si estoye, feroye pis
que oncques ne fis, si ta doctrine
et ton pouvoir doulx et benigne
ne me gardoit, je le voy bien.
En veyant ta vertu divine
j'ay assés ; je ne veulx plus rien.
Benoist Jhesus, tu t'es fait mien
en prenent mort et passïon,
et a cel'heure m'as fait tien,
Quant m'as donné remissïon
de mon peché et permission
d'avoir ton rëaulme au jour d'uy.
Par toy advons reddempcïon ;
des hommes t'es monstré amy !
Puis que tu es venu ycy,
recognoiscent le bien de Dieu,
ung peu resteras en ce lieu,
et puis tous viendrés aprés moy
au monde pour complir la loy,
et d'ilec tous irons es cieulx,
ou vous serés tout temps joyeux,
car tous vous estes mes amours.
Avec vous farey residence
et pour vous augmenter plaisance,
demain merveilhes vous direy.
Or vous tien je, tresaulte bonté,
lait et onté,
ensanglanté,
aultrement que je ne souloye
quant fustes né,
a moy donné, - fustes en soulas et en joye.
Maintenant il fault que vous voye
tout mort en voye,
et que desploye - tous mes regrés piteusement,
car ma monoye
plus ne s'employe - a vous norrir joyeusement.
Ne pencés plus ad ce tourment,
ma doulcete tante Marie,
Je vous en prie doulcement,
car vous abregés vostre vie.
Piteuse mere, je vous prie
que vous preignhés alegement,
pour consouler la companie
en la foy asseureement.
Veez cy piteux coronement
de jong poignhant
jusques au sang. - C'est bien long de parle de numbre.
Ung linge blanc
trop plus seyant - vous seroit pour vous donner umbre.
Ce chapeau vous fait grant encombre,
car il s'esfondre
pour soy rescoudre - dans vostre chief tant precïeux.
C'est pour vous oindre
le chief et paindre - d'oignhement doulx et gracïeux.
Mere, ce seroit beau cop mieulx
que ne pancessiés plus ces paines.
Pencés qu'il est Dieu glorïeux
et qu'il a graces souveraines.
Or laissés ces plaintes mondaines,
ma bonne seur ; pensés es cieulx,
ou Jhesus a joyes aultaines,
et nous farés le cuer joyeux.
Helas, que vous advés les yeulx
las et piteux,
moult fort lipeux ; - vous ne l'advés pas de nature.
Dieu virtüeux
et precïeux, - veez cy pouvre contrefacture,
come ceulx qu'on mect a torture.
O beauté pure,
vostre figure - est alaidie. Hé, Dieu, coment ?
Doulce porture,
paine tant dure - advés souffert tant humblement.
Souffert a volontairement
pour le saulvement des pecheurs ;
pour ce deussiés vous maintenant
laisser voz larmes et voz pleurs.
Augmoins pour resjoïr voz seurs
et nous donner esperance grant,
mitiguer deussiés voz doleurs,
veu que sussiter doit briefment.
Or me donnés ung baisement,
sans sentement,
piteusement, - doulces bouches de deul flactries !
Ha, mon enfant,
quel restaurant - me font voz joes affeblies !
Elles sont toutes reffroidies,
fort onnyes,
car remplies - on les a d'onteuse liqueur.
Hé, Maries,
seurs amies, - venés baiser vostre seigneur !
Vous nous croiscés nostre malheur,
en faisent ces piteux regrés !
Pour Dieu laissés vostre doleur ;
trop grande, dame, la monstrés.
Puis, dame, qu'aussi le voulés,
au bon Jhesus farons honneur,
et luy bayserons mains et piés,
pour ce qu'il est nostre saulveur.
Des mains et piés j'ay grant ydeur.
Las, quel ardeur
me romp le cuer - d'y veoir si tresgros partuis !
Car leur grandeur,
ample largeur, - ressemble le tro du grant puis.
Or me dictes donc, mon doulx filz,
si oncques pis
a homme vis - souffrir ne avoir tant de paine ?
Cellon voz ditz,
a mon advis, - vostre doleur est souveraine.
Ma tante, puis qu'estes certaine
que vostre filz succitera
virtueusement en gloire plaine,
consoulés vous en bien qu'il a.
Hee, Dieu, qui consouler porra
la pouvre mere de pitié vaine ?
Je croy que de doleur morra,
ains qu'elle soit a son domaine.
Las, mon filz, ma doulce fontaine,
de tout bien plaine,
que je tant aime, - qui vous a fait ceste grant porte
si treslonguaine
et inhumaine ? - Las, elle me rent toute morte !
J'en mue ma coleur et sorte,
quant je recorde
une si forte - et tresinurbaine malice,
que vient de l'orde
nacïon torte - que vous est si tresmal propice.
Je vouldroys que du monde ysse,
affin que visse
dedens la lisse - ou est vostre ami, mon doulx filz,
car trop est nice
la male espice - de ce monde faulx et maulvés.
Baiser vous veulx, las, tout atrest,
en grant regré,
et en destret, - et voz playes acoler veulx !
Las, mon cuer nect
est ja tout prest - a morir si ce m'est le mieulx !
Ma mere, refrenés voz yeulx ;
laissés ces lamentacïons !
Pencés a la gloire des cieulx ;
laissés ces tristes passïons,
car les recompensacïons
qu'adtendons veoir par pascïence
sont en si grant perfectïons
que ce n'est riens que de souffrance.
Haa, Jehan, mon filz, la doleance
et paine que j'ay veu souffrir
a mon filz, qu'estoit ma plaisance,
de grant doleur me fait morir.
O Dieu, veulhés moy secorir !
Adieu, Jhesus, mon doulx enfant !
Maintenent ne pouvés fuyr,
si vous baise ne tant ne quant.
C'est trop lamenté vrayement,
ma mere, selon qu'il me semble !
Mon filz, le pouls plus ne vous tramble.
Las, je ne m'en esbays pas,
car foés, verges et cloux ensemble
et la croix vous ont mis a bas.
Helas, mon Dieu ; mon Dieu, helas !
J'ay tresgrant peur qu'elle soit morte.
Helas, ma seur, quel piteux cas !
Elle a müé coleur et sorte.
Le corps que sur son giron porte
luy donne celle vanité.
Doncques il vault mieulx qu'on l'emporte.
Vous dictes bien en verité.
Mauldicte soit l'iniquité
de ceulx que ce grant mal ont fait ! Pauza.
                     Socii Nicodemus iuvant
                     ad portandum corpus. Socii Josep estendunt sedarium.
Las, que ce corps est desfait !
Josep, en grant benignité
prenons ce corps. Accop, trestous !
Pour nous ayder approchés vous ;
vous cinq, estendés celle toelle !
Prenés encore celle royle
et finirons nostre parfait
a l'onneur de Dieu, qu'a tout fait,
et de la doleureuse belle.
Mauldite soit l'ame mortelle
de ceulx qui sont de ce cas cause !
Celle toile tirés et selle.
Nicodemus, je pressuppose
que nous ne facions nulle chose
que desplaisante soit a Dieu,
de vouloir que ce corps reppose
en terre qu'est si villain lieu ?
Adieu, mon bon cousin, adeu !
Adieu ! Je pers soulas et joye.
Je prens congié, adieu, adieu,
puis que dens ces blancs draps vous ploye !
Helas, je pers soulas et joye,
puis que dens ces blancs draps vous ploye !
Helas, je pers soulas et joye.
Adieu, Jhesus, Jhesus, adieu !
Adieu, je pers soulas et joye.
Je prens congié, adieu, adieu !
Seigneurs, je vous pry qu'en ce lieu,
de ceste oincture soit frocté.
Je y ay tresbonne voulenté ;
or le faisons diligenment !
Ce corps est formé proprement
et si bien qu'oncques fut personne.
L'odeur que je sens est tresbonne ;
mes encore le corps vault mieulx.
Helas, que veez cy corps precieux,
plaisent, remply de grant doulceur.
Il estoit homs de grant valeur
et de grans perfections remplit.
Oncques mal ne peché ne fist.
Sa mort nous sera raprouchee.
Pensés qu'il viendré la journee
que noz princes en pluraront ?
Je vous promect que non faront,
tant sont maulvaiz et ostinés !
Tant plus tost plorer les varrés,
quant ne sçaront ou se venger.
Il nous fault lenguacges changer
et finer ceste sepulture,
car il me semble qu'il est heure
d'aler au temple ouÿr complie.
Or sus ; toute la companie
se mecte pour la pierre ouster.
Sus, seigneurs, venés tous ayder !
Je vous dy qu'elle est bien pesante.
Mon Dieu, que ceste pierre est grande !
Aussi veez cy beau monument.
Il est tout neuf a mon semblant ;
aussi nul n'y est enterré.
Tant plus honnestement lougé
y sera le corps de Jhesus.
Or le nous balhés seans sans plus,
et le mectrons dessus la table.
Ce service sera piteable
a sa mere, si elle le voit.
Pour accomplir vostre soet,
sire Josep, veez la le corps !
Helas, que ne sommes nous mortz,
ensemble Jhesus, mon amy,
fin que ne boughasse d'ycy
et qu'on m'ensevelit avec vous !
Mes amis, je vous prie tous
que me laissés baiser mon filz.
Il est ja au sepultre mis ;
dame, pour Dieu, ayés pascience !
Adieu, m'amour et ma plaisance !
Adieu, ma joye et mon desir !
Adieu, mon bien, mon esperance !
Adieu, mon amoreux plaisir !
Avec vous me vaiz sevellir.
Laissés m'entrer ! Ne me tenés plus !
Car je veulx aprés luy corir.
Las, il n'est plaisance que Jhesus !
Laissés moy entrer, Nicodemus,
pour Dieu, amy, je vous en prie,
ains que la pierre soit dessus,
pour prendre congé de ma vie !
Pardonnés moy, dame Marie !
Pas n'y entrarés maintenent.
Il est trop tart, par mon serment ;
les princes nous porroyent bien nuyre.
Advansons nous, Samuel, beau sire !
Remectons la pierre en son lieu.
Adieu, mon filz ; mon filz ; adieu !
Plus ne vous voy, doulce brassee !
Ou irey je ? Las, en quel lieu
trouvarey je ce que m'agree ?
A qui diré je ma pansee ?
Helas, mes seurs, a vous me rens.
Je suis la pouvre desoulee,
deslaissee de toutes gens !
Ma seur, voz regrés sont trop grans,
et fussiés vous ignorant famme,
toutes en sommes desplaisans,
de peur qu'en foy vous mectiés blasme.
Or fussent mon corps et mon ame
avec Jhesus, mon doulx enfant !
Ou qu'il soit, doulx est come craime.
Bon fait avec luy maintenent,
pour ce qu'il n'est riens qu'aime tant !
Tout temps vouldrois cy demeurer.
Las, mon amoreux, et coment
vous porrey je ycy laiser ?
Dame, il nous en fault aler.
Vous pourrey je ycy laisser ?
Dame, il vous en fault aler,
ou vous serés en dangier grant.
Las, mon amoreux, et comment
vous porrey je ycy laisser ? Pauza.
Pour congié prendre veulx baiser
la pierre que clo le sepulcre.
Ce baiser m'est doulx comme sucre.
Or adieu, Jhesus, mon amy !
O Jehan, mon filz, dy moy a qui
je prendrey plaisance ne joye ?
Je laisse le bien que j'advoye.
Or adieu, Jhesus, mon amy !
Mes seurs, restons ung peu ycy
pour veoir si nous varrons Jhesus.
Helas, nany ; il est reclus !
Or adieu, Jhesus, mon amy !
Magdaleine, vien sans enuy,
embrasse moy, ma doulce amie,
et baise la pouvre marrie !
Or adieu, Jhesus, mon amy !
Hee, mon Dieu, qui sera celluy
qui ceste nuit me consolara !
C'est Dieu qui me resjoyré !
Adieu donc, Jhesus, mon amy !
Humblement je vous rens mercy,
mes bons seigneurs et bons amis,
du service fait a mon filz.
Adieu ; je m'en vaiz reculhir.
Plaise a Dieu de vous secourir
selon vostre neccessité !
Dieu par sa sancte benignité,
dame, vous veulhe consouler !
Josep, alons nous en orer
au temple et farons devoir.
Enfans, je veulx de vous sçavoir
si ces gens advés despendus.
Voere, seigneur, fors que Jhesus,
lequel Josep d'Arimatie
a sevelit.
l'a il mis et de quel licence ?
En sa possession et chevance
au monument neuf qu'il y a fait.
Si ainsi est, il m'en desplait,
et une foiz le cognoistra.
Qu'est ce que Josep cognoistra ?
Bien monstrés vostre mal talant.
Las, voz mains sont plaines de sang
du cruxiffiement de Jhesus,
et si faictes si grand abus
que vous estes venus au temple,
ung tas de murtriers tout ensemble,
qu'est contre nostre loy vrayement !
Mes tu que croys a ce truant,
dy, comment auses tu cy venir,
que avec luy puissies tu paix tenir
au futur secle sans dy, amen !
Amen ? Mes dictes vous Amen ?
La paix Jhesus soit avec moy
tout temps sans fin, car a luy croy.
Or dictes Amen !
Seigneurs, par tout Jherusalem
on dit qu'estes fort desplaisans
et tristes, contre moy disans
que j'ay mespris et fait abus
au seveliment de Jhesus.
Sçachés qu'a mon monument l'ay mis
et l'ay ployé en draps polis.
Mes vous advés mal besoignhé,
quant vous l'advés cruxiffié,
et mal vous en prendré, se croy !
Tay toy, dissimuleur, tay toy,
car il est tart ! Il t'en prent bien,
pour ce que le grant sabbat vien.
Si ne fut si tart, je t'adffie
qu'on t'eust mis a la companie
de Jhesus, et t'eussions fait morir
et encore pour te mieulx punir
ton corps eussions aux chiens donné.
Veez la semblablement parlé
comme fist Golias a David,
don Golias en fut bien punit,
car David luy coppa la teste.
Sçavés vous que dit le prophete,
la parole Dieu recitant ?
Michi vinditam et ego retribuam.
Quant Pilate les mains lavoit,
ingnoscent du sanc ce disoit.
Vous dictes : « Ce sang soit sur nous Dorenavant vous cognoistrés
ce sang sur vous, quant vous varrés
l'ire de Dieu sur vous venir
et vostre lignhee gemir,
car Dieu vous batré aigrement.
Alexandre, diligenment,
sompna, Diatam, et vous, Janua,
prenés moy ce foulastre la
et l'alés mectre en prison !
Nous le farons sans mesprison.
Venés advant, sire Josep !
Seigneurs, ce n'est pas trop mal fait
d'advoir ensevelit Jhesus.
Josep n'y a point fait d'abus,
car le corps il a demandé
a Pilate, qu'a ordené
qu'il l'ensevelit a son aise.
Pour ce faictes mal prendre noyse
contre ce Josep, si me semble.
Il nous menassoit tout ensemble
Et nous vituperoit trop fort
cy au temple, de quoy a tort.
Pour ce l'a on en prison mis.
Une foiz vous 'n arés du pis,
et croy que Dieu vous punira.
Bien voy coment il en iré.
Plaise a Dieu de garder les bons !
Si m'en croyés, nous en irons,
nicodemus, mon bon amy.
Alons, n'arrestons plus ycy,
car nous sommes en dangiers grans
a la companie de ces gens,
que ne charchent que faire pis.
Par Dieu, ce sont maulvaiz Juïfz,
remplis de mal et de malice.
Mea culpa ! Dieu, las, le grant vice
qu'a fait ce jour nostre nacion !
Helas, la grant perdicïon
qu'a fait ce jour tout ce paÿs !
Nous en serons de Dieu hays,
si me dobte, bons et maulvaiz !
Souvent les bons portent le faiz
et la punicion des pecheurs.
Dieu, le grant mal, mes bons seigneurs,
qu'a esté fait. Mea culpa , las !
Maulditz Annas et Cayphas,
et mauldit tout vostre conseilh !
Vous advés tué le nonpareilh,
homme parfait de tout le monde.
Acquis avons une grant onte
que reprochee nous sera,
car tout le monde nous diré
estre murtriers de sanctes gens.
Maulditz soyent les palhartz truans,
que si grans meschiefz ont fait faire !
Onc ne fut chose si amere
faicte au paÿs de Judee !
Il ne sera de ceste annee
que nous ne nen soyons troublés !
Las, veez cy piteuse journee !
Pour quoy nous y sommes trouvés ?
Plorés, Juïfz, plorés, plorés !
Bien advés cause vrayement.
Si sans cesser tout temps plorés,
pas ne sera assés seurement.
Vous advés fait ung mal trop grant !
Dieu le vous veulhe pardonner !
Seigneurs, alons piteusement
a noz maisons chascun plorer.
Quant a moy ne m'en puis garder,
quant il me souvient de Marie,
laquelle ay veu si tresmarrie
qu'en terre tumboit sans cesser.
Mes seigneurs, il fault adviser
sur la garde du corps Jhesus,
pour nous garder d'estre confus.
J'ay peur que ses disciples et gens
pour covrir leur malices grans
l'emportent pour faire entendent
au peuple son succistement,
et pour ce selon mon advis
seroit bon que fussent commis
aulcunes gens pour le garder.
Il fault donc a Pilate aler
luy prïer qu'il y mecte garde
tantost, affin qu'on ne le perde,
car sans Pilate ne pouvons.
Or sus, doncques, diligentons !
Mes seigneurs, alons tous ensemble.
C'est assés que laissions au temple
les presbtres pour dire l'office.
Ce conseilh est bon et propice.
Mon filz, Cayphe, alons y !
Je le veulx, seigneur et amy. Pauza.
                     Vadant ad Pilatum.
Dieu vous doint vivre a honneur,
sire Pilate !
Qu'y a il plus ? Que dictes vous ?
Nous sommes cy venus trestous
pour nous garder d'inconvenient.
Jhesus disoit en son vivant
qu'aprés sa mort suscitaroit
le tiers jour, et tout temps vivroit.
Pour ce nous creignhons maintenent
qu'on le vaise secretement
rouber et puis qu'on die
qu'il soit ressussité en vie,
et lors sera l'erreur plus grant.
Seigneur, cecy dions pour tant
qu'il vous y plaise obvïer.
Et comment ?
gens seures qui le garderont ;
et les princeps les payeront
tout ce que vous ordenarés.
Advés vous gardes ? Dictes !
Si les advés, envoyés y !
Centurion est bien nostre amy ;
si luy plaisoit la charge prendre,
cortoisie nous faroit grande,
et nous l'en vouldrions bien prïer.
J'ay peur que pas n'y veulhe aler,
car il est tout escandalisé
pour ce qu'a la mort a esté
de Jhesus, et fort luy desplait.
Sire, Centurion, si vous plait,
a la loy farés ce service.
Vous estes gens tout pleins de vice,
si me semble, et ostinés !
Pour quoy ?
les grans biens qu'estoyent au prophete,
ne la perdicion que advés faicte
en tout vostre paÿs hebrieu !
Coment ?
il estoit, com croy, vrayement,
Com a monstré le troublement
des elemens, quant il moroit.
L'aer si trestroublé lors estoit
que il n'y avoit clarté nulle,
de soleilh, de feu ne de lune.
La terre trambloit par esfors ;
ressussité sont pluseurs mortz.
J'ay veu roches et pierres fendre ;
cheüe est une part du temple.
N'est ce pas chose bien ydeuse ?
Voere, mes non pas merveilheuse ;
eclisse ce fait par nature,
et au soleilh et a la lune ;
tramble-terre pareilhement
ce fait par la force du vant,
que dessoubz terre s'est inclus,
et les pierres que sont dessus
la terre, a force tramblent,
se romperent pour ce tramblement ;
par ainsi tout est naturel.
Du temple le cas n'est pas tel,
ne de ces mortz ressussités.
Maistre Guamalïel, qu'en dictes ?
Accop, dictes que vous en semble !
Pour tremble-terre escheust le temple,
et c'est fait naturelement,
mes touchant le succistement
des mortz, ne sçaroys que respondre.
Quoy que soit, on ne peut mesprendre
d'aler garder le corps Jhesus,
Fin qu'on n'y face nulz abus ;
et me semble qu'en le gardent
les gardes faront plaisir grant
au pouvre peuple et a Dieu,
pour ce qu'en bien gardent ce lieu
il cognoistré la verité,
si Jhesus avoit deïté,
et s'il ressussitera,
et puis au peuple le diré
si ressussite vrayement.
Lors farons penitence grant
du peché qu'arions de sa mort ;
et si non, nous n'arons nul tort
de l'avoir fait ainsi morir,
car ne devoit ainsi maintenir.
Par ainsi, Centurion, vous conseilhe,
pour cognoistre ceste merveilhe,
que vous et voz gens y aliés,
et sans bouger y demeuriés
juc que trois jours seront passés.
En ce faisent farés assés
pour en estre loué tout temps
et de Dieu et des bonnes gens ;
et vous mesmes en vouldrés mieulx.
Et vrayement, seigneur, je le veulx
pour la reverence de Dieu !
Gens d'armes, alons ad ce lieu !
Pourtés arnoiz pour vous deffendre,
si nul nous y vouloit ouffendre.
Alons, de par nostre seigneur !
Las, quel malheur !
Helas, quel vice !
Mauldit pecheur,
suis fol et nice
d'avoir ce Jhesus condempné,
car j'ay eu peur
perdre l'office
de mon seigneur
doulx et propice.
Las, j'ay fait ung moult grant peché,
laissent justice et equité !
L'iniquité
de ces Juïfz,
par faulceté
qu'ilz ont surmis, - a Jhesus m'a fait ce mal faire !
Le mal jucgé !
Onc ne fis pis.
Punit serey
du mal commis ; - a Dieu je ne me puis retraire,
pour ce que luy ay esté contraire.
Las, complere
je luy devoye
en son affaire,
quant je veoye - qu'il non avoit en riens mespris.
Ja lie chere
jamaiz n'aroye
de Dieu le pere,
veu qu'en la voye - j'ay tué son filz.
Maulditz soyés, princes Juïfs,
que m'estes cause de ce mal !
En vostre sang estes maulditz !
Enfans estes de Belïal !
Vous vous en chaulfarés aval,
et je serey punit pour vous.
Les diables tienent tribunal
et leur parlement contre nous !
Mon seigneur, laissés tous ces motz !
Il est temps que vieinghés manger.
Il n'est rien que puisse gouster
ne degouster,
tant ay le cuer triste et sarré.
Riens ne pourroys assavorer.
Jamaiz manger
ne puisse ja. Las, j'ay erré !
Bien ay esté mal assené
et dessené.
Que mauldite soit la journee
que je fus en ce monde né,
car ay jucgé
le juste sans cause approvee !
J'avoye esté bien asseuree
et advisee
que mal fariés de le jucger.
Pour ce fus triste et desolee,
quant reportee
me fut la crie pour aler
le bon Jhesus accompaignher
cruxiffier.
Dobtant d'avoir punicïon,
je vous en fis bien adviser,
car mespriser
veoye nostre nacïon.
Vous advés desolacïon
de l'actïon
qu'advés faicte injustement.
Il gist bien, car m'oppinïon
en fictïon
Advés mis a desprisement.
Conseilh de famme bien souvant,
quant on le prent,
a sages gens porte profit,
mes qu'il soit pris d'entendement,
le dirigent
par raison que tout dirigit !
Maintenent voy que vostre dit
sans contredit
me fut esté bien profitable.
Ce peuple judayc mauldit
m'a trahit
par son lenguacge desolable,
ensemble le palhart dïable,
qui nuysable
est es justes sans cesser ;
et car suis esté müable
comme sable,
ce m'a fait le juste presser.
Or sa, plus n'en fault parler ;
je m'en vaiz plorer mon soulz.
Plus ne porroye parler.
Temps est d'abaisser mes motz !
Adieu, temps joyeux et doulx !
Adieu, plaisance mondaine !
Adieu, mes soulas trestous !
C'est tristesse que m'en maine.
Treshault Dieu, bonté souveraine,
ou j'ay mon cuer et ma fïance,
car tu es la doulce fontaine
De amoreuse joyssance,
veulhe moy donner alegrance !
Esleve ung peu mes esperis !
Donne moy finer de ton essence,
et varrey avec toy mon filz.
Treshault, bonté de gloire plaine,
ou j'ay mis toute m'esperance,
ta charité a toy m'amaine.
Veulhes avoir de moy souvenence !
A ta deïté ce jour pence
pour avoir de joye le pris.
Si en toy, pere, plus fort pence,
je varrey avec toy mon filz.
Treshault, charité, doulceur saine,
que sur tous advés excellence,
eslevés ma vertut humaine,
que je voye vostre substance.
C'est tout mon bien et ma chevance,
avec les anges, mes amis,
vous veoir en divine assistance,
et varrey avec vous mon filz.
Prince, qui as fort doulce alaine,
baiser te veulx par ung doulx vis ;
embrasse moy pour bonne estraine,
et varrey avec toy mon filz.
M'amour, Marie, mon doulx lis,
ma beauté, ma coloumbe amoreuse,
remplés de moy voz esperis !
Eslevés vous, ma gracïeuse.
Vostre pascience precïeuse
me plait fort, ma doulcete amie.
Or sus, companie glorieuse,
resjoyssés ung peu Marie !
En ceste joyeuse estanpie
et en ce chant melodïeux,
doleurs pers ; plus ne suis marrie,
pour ce que voy Dieu glorïeux.
Je voy aussi mon amoreux,
jhesus, en ame et deïté,
qui es limbes fait tout joyeux
ceulx qu'en ce monde ont Dieu amé.
O essencïale unité,
ung Dieu, une essence et substance,
regner vous voy en trinité,
pere, filz, sanct esperit ; en se
veyent je prens plaisance
si tresgrant que plus ne veulx mie !
Maintenent, Dieu, j'ay suffisance ;
doleur en joye as convertie !
Souverain Dieu, de cuer vous prie
pour ceulx qui sont mes amoreux,
qu'i vous plaise garder leur vie
de perilz et maulx dangeureux,
et les faictes si tresvirtueux
qu'ilz admeritent paradis,
et especïelment tous ceulx
qu'ont veu la passion vostre filz !
Prince, qui es es cieulx assis,
tous nous jours te remercïons,
et ceulx qu'ont regardé, prïons
qu'il soit tout jour noz bons amis.