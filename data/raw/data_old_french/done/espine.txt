Qui que des lais tigne a mençoigne,
saciés je nes tienc pas a songe ;
les aventures trespassees
qui diversement ai contees,
nes ai pas dites sans garant ;
les estores en trai avant
ki encore sont a Carlion
ens el moustier Saint Aaron
e en Bretaigne sont eües
e en pluisors lius conneües.
Por chou que les truis en memore,
vos vuel demonstrer par estore
de .II. enfans une aventure
ki tous jors a esté obscure.
En Bretaigne ot un damoisel,
preu e cortois e forment bel.
Nes de soignant, e fiex de roi,
pere e marastre ot desous soi.
Li rois l'ot cier que plus n'en ot,
e la roïne mout l'amot.
De l'autre part une meschine
d'autre signor ot la roïne ;
preus e cortoise ert la pucele,
e si estoit mout jovencele,
fille de roi e de roïne,
la coulor ot e bele e fine.
Andui furent de haut parage,
n'estoient pas de viel eage ;
li aisnés n'avoit que .VII. ans,
c'est cil ki estoit li plus grans.
Li doi enfant mout bel estoient ;
selonc l'entente qu'il avoient
volentiers ensanble juoient ;
en itel guise s'entramoient
que li uns d'aus riens ne valoit,
si li autres dalés n'estoit.
Ensi estoient, ce me sanble,
nourri trestout adés ensanble.
Ensamble aloient e juoient
e cil ki garder les devoient
de tout lor donnoient congié,
ne lor faisoient nul fourkié,
ne de boire ne de mangier,
fors d'iax .II. ensanble couchier,
mes cho ne leur est pas gréé.
Tantost con furent de l'aé
k'en soi le puist souffrir Nature,
en bien amer misent lor cure ;
si fu li enfantis amours
k'il orent maintenu tous jors ;
une autre amors i herbeja
que Naturë i aporta.
N'i a celui qui ne s'en sente,
tout i ont mise lor entente
de lor deduit a çou mener :
en iax baisier e acoler.
Tant les mena qu'al cief del tor
les joinst ensanble cele amor,
e tous li corages d'ariere
lor torna en autre maniere ;
conme cascuns plus s'aparçut
de tant en iax l'amors plus crut.
Mout s'entramoient loiaument ;
s'il eüssent tel essïent
de bien lor amors a garder
con il orent en iax amer,
a painnes fussent decheü,
mais tost furent apercheü.
Ensi avint que li dansiax
ki tant estoit e preus e biax,
est venus de riviere un jor,
mal ot el cief por la calor.
En une cambre a recelee
por la noise e por la criee
priveement ala couchier
por un poi la painne abregier.
En ses cambres ot la roïne
ki mout bonement la doctrine,
devant sa mere estoit sa drue.
Si conme ele sot sa venue,
ni atent per ne conpaignon,
ne cele dist ni o ne non,
en la cambre s'en vait tout droit,
u ses amis el lit gisoit.
Il l'a lïement recheüe,
car el jour ne l'a plus veüe.
Icele qui riens ne douta
apriés lui el lit se coucha,
.C. fois le baise par douçour.
Trop demeurent en la folour,
car la roïne s'aparçoit ;
en la cambre le sieut tout droit,
mout soavet ses pas i atient,
fermeüre ne le detient.
La cambre trueve deffremee,
eneslepas est ens entree
e vait avant, ses a trovés
la u gisent entracolés ;
l'amour connut tout en apert
de coi li uns a l'autre sert.
Mout fu dolante la roïne,
par le puing saisist la meschine
qu'ele laidist a cele fois,
apriés la mist en grant effrois,
e le tint en grant desepline,
mout sueffre painne la meschine.
Li damoisiaus remest dolens,
qant il oï les batemens,
la desepline e le casti
que sa mere fasoit por li.
Ne set que fache, ne que die,
bien set k'enfin ele est traïe,
e que il est del tout traïs,
car de tout est a li fallis.
De s'amie fu anguissous
e de l'uevre plus vergoignous ;
de la cambre n'ose issir fors,
a duel faire livre sen cors.
« Helas, fait il, que le ferai ?
Endemetiers que le duel fait,
la roïnë au roi s'en vait,
ki jure e dist conme roïne
e bien se garde la meschine :
« Que il o ma fille ne voist,
Li rois le varlet gardera
en sa court garder le fera,
ensi seront bien desevré :
« esgardés ke ce soit celé. »
Atant laissent lor parlement,
mais cil ki a duel faire entent,
por nule riens il ne demoure,
a sen pere vint a cele eure,
jentement le met a raison.
« Sire, fait il, je quier un don.
Li rois pas ne l'en escondist,
toute sa requeste li fist,
puis li a dit que il sejourt
dedens un an, ens en sa court,
entretant sive les tornois
e gart les pas e les destrois.
Or, avient sovent en la terre
aventure, ki le va querre.
Li damoisiaus li otroia,
qui escondire ne l'osa.
En la court remest o son pere,
e la meschinë o sa mere.
Mais endui si gardé estoient,
parler ensanble ne pooient,
ne de riens n'avoient loisir,
ne d'iax veoir, ne d'iax oïr
par mesage, ne par serjant ;
tant ala l'amors destraignant.
.VIII. jours devant le saint Jehan,
en meïsmë, en icel an
c'on fist del varler chevalier,
li rois est venus de cachier,
car ot prise a grant fuison
e volatile e venison.
La nuit qant vint aprés souper,
li rois s'asist por deporter
sor un tapis devant le dois,
ot lui maint chevalier cortois,
e ensanblë o lui ses fis.
Le lai escoutent d'Aiëlis
que uns Irois doucement note,
mout le sonnë ens en sa route.
Apriés celi, d'autre conmenche,
nus d'iaus n'i noise ne n'i tenche ;
le lai lor sone d'Orpheÿ,
e qant icel lai ot feni,
li chevalier aprés parlerent,
les aventures raconterent
que soventes fois sont venues
e par Bretaigne sont veües.
Entr'iaus avoit une meschine ;
ele dist : au gué de l'Espine,
en la nuit de la saint Jehan,
en avenoit plus qu'en tout l'an,
mais ja nus chouars chevalier
cele nuit n'i iroit gaitier.
Li damoisiaus ot e entent,
que mout ot en lui hardement,
sor cho que puis qu'il çainst l'espee,
n'ot il aventure trovee ;
or li estuet par hardieche
faire malvaistie ne proeche.
Apriés le conte, e la pucele,
le roi e les barons apiele,
e tuit loent petit e grant.
« Signor, fait il, a vos me vant
Qant li rois l'ot, s'en ot pesance,
la parole tint a enfance.
« Biax fils, dist il, lais ta folie.
- Or tost, fait il, a Dieu congié,
Cele nuit alerent cochier ;
ensi sueffre le chevalier
dessi que fu au seme jor.
S'amie fu en grant freor,
car bien ot oï noveler
que ses amis en dut aler.
Icele nuit fist a estrous
gaitier au gué aventurous.
E qant li jors trait vers le soir,
li chevaliers ot bon espoir ;
de toutes armes est armés,
sor un bon cheval est montés,
droit au gué de l'Espine vait.
E la damoisiele, ke fait ?
Seule s'en entre en un vergier,
por son ami vuolt a proier
que sainc e saus Diex le ramaint.
Giete un soupir e dont se plaint,
puis s'est assise sor une ente,
a soi meïsme se demente,
e donques dist : « Pere celestre
Ensi parloit la damoisiele,
e seoit sor l'erbe noviele.
Assés fu quise e demandee,
mais ains ne pot estre trovee,
car ne l'i siet cose ki vive.
Tant est a s'amor ententive
e a plorer e a duel faire,
li jors en vait, la nuis repaire,
e donques fu auques lassee,
desous l'ente fu akeutee.
Li cuers un petit li tressaut,
illuec s'en dormi por le chaut.
N'i ot pas dormi longement,
mais je ne sai confaitement,
qui de desous l'ente fu prise
e au gué de l'Espine mise,
la u ses amis ciers estoit ;
mais ne fu gaires k'il i soit,
car repairiés est a l'espine,
dormant i troeve la meschine.
Por la freor cele s'esvelle,
ne set u est, molt s'en mervelle.
Son cief couvri, grant paour a,
li chevaliers l'aseüra.
« Diva, fait il, por nient t'esfroies,
La meschine l'aseüra,
ses sans li mut, se li menbra
qu'ele n'estoit pas el vergier ;
dont apiele le chevalier.
« U sui ge dont ? » fait la meschine.
« Damoisiele, au gué de l'Espine
- He ! Diex ! ce dist, con sui garie ;
Ce fu l'aventure premiere
que la nuit vint au chevalier.
S'amie le ceurt embracier,
e il aprés a pié descent,
entre ses bras souëf le prent,
par .C. fois baise la meschine
e puis l'asiet desous l'espine.
Cele li conte tout, e dist
conment el vergier s'endormit
e conment il fu desi la,
e conment dormant le trova.
Qant il ot trestout escouté,
un regart fist oltre le gué
e voit venir un chevalier
lance levee por gerroier.
Ses armes sont toutes vermelles,
e del cheval les deus orelles,
e li autres cors fu tous blans,
bien fu estrois desos les flans ;
mais n'a mie passé le gué,
de l'autre part s'est arresté.
E li dansiaus dist a s'amie
que faire vieut chevalerie,
d'illuec se part, pas ne se mueve.
Saut el cheval, sa joste trueve,
mais primes pense lui aidier
de l'autre part au estrivier.
Tant con cheval püent randir
grans cols se vont entreferir
en son le vermés des escus,
que tous les ont frais e fendus ;
les hanstes furent de quartier ;
sans malmetre e sans empirier
se versent endui el sablon ;
n'i orent per ne conpaignon
qui les aidaist a remonter,
or penst cascuns del relever ;
li graviers fu plains e ingaus.
Qant il refurent as chevaus
les escus joingnent as poitrines,
e baiscent les lances franines.
Li damoisiax ot honte eue
qu'a tiere vint devant sa drue
a cele jouste premerainne.
Sel feri si a le demainne
que de l'escu porte les hiés,
e cil refiert lui tout adiés ;
des hanstes font les trons voler,
lequel que soit, estuet verser.
Ce fu cil a vermelles armes,
de l'escu guerpi les enarmes
e del corant destrier la siele.
Voiant les iex a la puciele
ses amis l'espaint el gravier,
par le regne prent le destrier,
(el gué se met, outre s'en vet,
de l'autre part gesir le let.
A s'amie vint, a l'espine,
du bon cheval li fet sesine.
Cil n'i jut mie longuement,
car secors ot assez briement.
Vers lui vienent dui chevalier
monter le font en .I. destrier.)
Icil dui passerent le gué.
Li dansiaus en fu effreé
por cho qu'il n'estoient pas per,
mais ne l'en estuet pas douter ;
ja uns n'avra de l'autre aïe
se faire vieut chevalerie ;
faire le puet cortoisement
e cascuns par soi simplement.
Qant a cheval furent tout troi,
cortoisement e sans desroi
le gué passent li premerain.
Qant outre furent en ciertain
ne l'araisonent tant ne qant
mais de jouster li font sanblant.
Li uns d'iaus fu cois e riestis,
li autres est es armes mis.
Courtoisement l'atent e biel
por avoir joste del dansiel.
Qant cil les voit de tel musure
isnelepas se raseüre,
e entretant s'est porpensé
por cho vient il gaitier au gué :
por pris e por honor conquerre.
Le vassal est alés requerre,
lance baissie, a l'escu pris,
el gravier est contre lui mis.
Andui por joindre ensanble ,
es lances andui se ,
si que des lances font astieles
mais ne vuidierent pas les sieles.
Tant furent fort li chevalier,
aquastroné sont li destrier,
e cascuns a mis pié a tiere,
ot les bons brans se vont requerre.
Ja fu li caples commenciés,
e si fust li uns d'iaus bleciés
qant li chevaliers les depart
ki lons estoit a une part ;
d'iax .II. desoivre la mellee,
n'i ot plus colp feru d'espee.
Puis a parlé au damoisiel,
courtoisement li dist e bel :
« Amis, fait il, car retornés
Li dammoisiax ot et entent
qu'il parole raisnablement,
e se c'est voirs que li destine
aler en vuet a la meschine.
Mais primes vuet a lui joster,
plus biel pora de lui sevrer,
avec les armes prent le regne
e prent une lanche de fraisne,
eslongiés s'est del chevalier
e prendent le cors el gravier.
Pour asanbler ensanble poignent,
les lances baissent et eslongent.
Desor les escus a argent
s'entrefierent si fierement
que tous les ont frais e fendus,
mais les estriers n'ont pas pierdus.
E qant se sont si bien tenu,
si l'a li damoisiaus feru
que tous en fust venus aval,
qant au col se pent del cheval.
E li varlers outre s'en passe,
son escu e sa lanche quasse,
son tour fait, cele part s'adrece,
e li chevaliers se redrece,
au repairier tout prest le trueve,
cascuns de son escu se cuevre
e il ont traites les espees.
Si se donnent mout grans colees
que de lor escus font astieles
mais ne vuidierent pas les sieles.
Mout fu la mescinë effree
qu'adiés regarde la mellee,
grand paor a de son ami,
au chevalier crie merchi
que a lui a jousté avant
que il s'ens départist atant.
Il fu cortois e afaitiés,
cele part vint tous eslaisciés,
de illuec departi se sont,
l'aighe passent, si se revont,
e li dansiaus plus ne demeure,
od s'amie vint enesleure -
paoureuse est desor l'espine -
devant soi lieve la meschine.
Le boin cheval en destre enmainne,
or a achevie sa painne.
Tant a erré que vint au jor
e vint a la cort son signor.
Li rois le voit e fu mout liés,
mais de chou s'est il mervelliés.
E cil a prise la mescine -
sire est, endroit soi la roïne.
Cel jor si con j'oï conter
a fait li rois sa cort mander
e ses barons e autre gent
por le droit d'un conmandement
de .II. barons ki se mellerent
e devant le roi s'acorderent.
Oiant toute cele asanblee
li fu l'aventure contee :
conment avint au chevalier
au gué u il ala gaitier ;
premierement de la meschine
qu'il la trova desous l'espine,
puis des joustes e del cheval
que il gaaigna au vassal.
Li chevaliers, e pres e loing,
le mena puis en maint besoing
e richement garder le fist,
e la meschine a feme prist.
Tant garda e tint le destrier
que la dame volt assaier
ce c'est du cheval verité
que son signor a tant gardé,
le frain del cief li a tolu,
ensi ot le cheval pierdu.
De l'aventure que dit ai,
li Breton en fisent un lai
por chou qu'elë avint au gué
n'ont pas li Breton esgardé
que li lais recheüst son non,
ne fu se de l'Espine non.
Ne l'ont pas des enfans nomé,
ains l'ont de l'Espine apielé,
s'a a non li lais de l'Espine
qui bien conmenche e biel define.
Chi define li lais de l'Espine.