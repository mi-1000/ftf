A vous , tresexcellent et trespuissant prince , monseigneur Jehan d'Anjou , duc de Calabre et de Lorraine , marchis et marquis du Pont et mon tresredoubté seigneur .
Aprés mes treshumbles et tresobeissans recommandacions , pour obeir a voz prieres qui me sont entiers commandemens , me suis delicté a vous faire quatre beaus traictiez , en deux livres pour les porter plus aisiement , dont ce premier parlera de une dame des Belles Cousines de France , sans autre nom ne surnom nommer , et du tres vaillant chevalier le sire de Saintré .
Le deuxieme sera des tresloialles amours et tres piteuses fins de messire Floridan , chevalier , et de la tres belle et bonne damoiselle Elvyde , desquelz le livre dont l'istoire est translatee de latin en françoiz ne les nomme point fors que l'istoire ainsi que de mot a mot s'ensuit .
Et la troizieme istoire sera une addicion que j'ay traicte des croniques de Flendres , qui est tres belle chose a veoir .
Et premierement l'istoire de madicte dame des Belles Cousines et de Saintré Ou temps du roy Jehan de France , fils aisné du roy Phelippe de Valois , estoit en sa court le seigneur de Pouilly en Thoraine , qui en son hostel avoit un tres debonnaire et gracieux jouvencel nommé Jehan , et aisné filz au seigneur de Saintré , en Thoraine aussi .
Lequel jouvencel par sa debonnaireté vint en grace au roy , et tellement qu'il le voult avoir , et , car il estoit encore bien josne , le ordonna a estre son paige , seullement aprés lui chevauchier , et le surplus servir en sale comme ses autres paiges enfens d'onneur .
Lequel Jehan de Saintré sur tous les autres paiges enfens d'onneur servoit chascun a table ça et la tres diligenment et assez plus que nul des autres , et especialment les dames en tous les plaisirs et services que elles lui commandoient , a son pouoir .
Du surplus , selon son aige de XIIJ ans , estoit tres habille et hardy valeton , fust pour chevauchier un bien rigoureux coursier , fust a chanter ou a dansser , a jouer a la paulme , a courir , a saillir , et a tous autres essais et esbas que il veoit aux hommes faire : a tout se vouloit joieusement emploier , combien que sa personne estoit et fust tousjours linge et menu , mais son cuer estoit entre les autres tout fer et achier .
Par lesquelles habilitez , doulceurs , courtoisies et debonnairetez estoit si tres amé et loé du roy , de la royne , des seigneurs , des dames et de tous tant que chascun disoit et jugoit que vraiement il seroit un des renommez gentilz hommes de France se il vivoit .
Et vraiement ainsi fut il car a son trespassement de ce monde il fut tenu des chevaliers le plus vaillant , ainsi que d'une partie de ses faiz cy aprés l'istoire fera mencion .
L'ACTEUR .
- En cellui temps , en la court de la royne Bonne de Bouesme , femme dudit roy Jehan , avoit une assez josne dame vesve qui des Belles Cousines estoit , mais de son nom et seignorie l'istoire s'en tait , a cause de ce que aprés pourrez veoir .
Laquelle dame , onques puis le trespas de feu monseigneur son mary , pour quelque occasion que ce fust , ou pour sembler aux vrayes vesves de jadiz dont les histoires romaines , qui sont les suppellatives , font tant de glorieuse mencion , desquelles je me passe pour abregier et venir a mon propos de ceste dame que onques puis qu'elle fut vesve a mary ne se voult acompaignier .
Me semble de prime face que ensuir vouloit les anciennes vesves de jadiz si comme les histoires dient , c'est assavoir que les Romains avoient une tresloable coustume de tres grandement loer et honnorer les femmes vesves , celles qui aprés le trespas de leurs premiers maris jamais plus ne se vouloient remarier , ains , pour la tresgrant et loiale amour qu'elles leur portoient , vouloient garder honnesteté et entiere chasteté .
Et de ce dit l'Apostre en sa premiere Epistre Ad Thimoteum , etc .
.
, et ou Ve chappitre : « Honnore les vesves .
» Celles ne sont pas droitement vesves qui ne se remarient pour ce qu'elles ne treuvent a qui , c'est assavoir a l'empire de leur delit ou aussi a leur proffit ou pour aucune autre cause , et ne le font pour amour de Dieu ne pour l'amour qu'elles avoient a leurs premiers maris , comme les autres qui ne se veullent acompaignier a pires ne a meilleurs , si comme dit Viergilles ou quart livre de Ennee .
Lequel Ennee tant ama Dido que il en moroit , mais Dido de s'amour ne tenoit compte , car tant avoit amé et encor amoit son mary tout mort , qu'elle ne le pouoit oblier .
Et a Anne sa seur , quant elle ly parloit de marier , ly disoit les parolles qui s'ensuivent : Ille meos , primius qui me junxit , amores Abstulit; ille habeat secum servetque sepulcro .
Duquel vers la sentence est telle : Cellui qui premiers me joignist a lui , lasse moy ! il emporta mes vraies amours , et veul qu'il les ait tousjours et qu'il les garde en son sepulcre avecques lui .
Les Romains , ainsin qu'ilz honoroient de coronnes ceulz qui faisoient les grans vaillances d'armes , si comme cellui qui passoit premiers le fossé ou le palis de l'ost aux ennemis estoit coronné de la coronne valere , et cellui qui premiers montoit sur l'eschielle et sur les murs a l'assault d'une cité ou chastel ou ville estoit coronné de la coronne muralle , et ainsy des autres vaillances pareillement avoient ilz acoustumé; et semblablement coronnoient ilz tres solempnelment les femmes vesves qui pour l'amour et honneur de leurs premiers maris ne se vouloient plus marier , et vouloient ainsi honnestement garder leurs chastetez , de la coronne de chasteté emprinse , qui estoient plus honnorees que les autres vesves n'estoient .
Et dit sur ce saint Jherome ou second livre , parlent a Juvinien de celles vesves , et met exemple de pluseurs qui ne vouldrent nulz seconds maris avoir , si comme de Marcia , qui estoit fille de Cathon , qui sans cesser estoit en duel de son mary .
Ses amis en la reconfortant ly demandoient et disoient : « Las ! et quant cesseront voz duelz ? » Et elle leur respondoit : « Ilz cesseront le darrain jour de ma vie .
» Encores recite d'une autre nommee Lucia qui jour et nuyt ne cessoit de plourer et rementevoir son bon mary mort; et son pere , pour la de son duel gecter , ly parla d'un autre nouvel mary .
« Helas , » dist elle , « sire , pour Dieu , ne m'en parlez plus .
» Et quant son pere la blasmoit de ainsin josne vesve demeurer , elle pour conclusion lui respondit : « Sire , j'ayme tant cestui que je n'en pourroye jamais nul autre tant soit peu amer .
Et se par ma desordonnee simplesse je en prenoie un qui me fust bon , jamais mon cuer , pour doubte de le perdre , joye ne pourroit avoir .
Et s'il m'estoit fier ne rigoreux , certes ma douloreuse vie finiroit briefment .
» Dont par ainsin voult en cest estat toute sa vie demeurer .
Et maintz beaus autres exemples met ledit benoit saint Jerome , que je delaisse , car la les pourra veoir qui vouldra .
Entre lesquelz exemples de mariaige il en met un autre qui est riable , ou IIIJxx et XVJe de son Epistre .
C'est d'une femme a Romme qui ne fut pas de ces tres parfaites vesves , car elle espousa XXIJ maris , dont advint que par aventure trouva un homme de la ville qui avoit eu XX femmes espousees , desquelz a grans rys et feste s'en fist le mariaige , dont le peuple de Romme eust grant solas et joye , desirans veoir lequel de eulz deux surmonteroit .
Si advint que la femme morust premiers .
Alors vindrent tous les galans de Romme , qui lui baillerent en sa main une branche de lorier en signe de sa victoire sur celle qui avoit desconfit vint deux maris , et sur son chief en signe de grant joye lui mirent un chappel de rame vert , et ainsin le menerent par la ville a tabours et a busines en l'emcompaignant , criant par tout : « Vive ! vive Palmo , qui a desconfit la femme aux XXIJ maris ! » Et cy donray fin a ces exemples , pour revenir a l'istoire de Madame et du petit Saintré .
L'ACTEUR .
- Ceste dame , comme dit est , aiant emprins , pour quelconque occasion que ce fust , de jamais plus soy marier , et non obstant ce , elle aiant son cuer en diverses pensees , entre lesquelles par maintes fois se pensa qu'elle vouloit en ce monde faire d'aucun josne chevalier ou escuier un homme renommé , et en celle pensee s'arresta totalement .
Si regarda par pluseurs jours , ça et la , les bonnes meurs et condicions de tous les josnes gentilz hommes et enfens de la court , pour en choisir un le plus a son gré , mais a la parfin sur le petit Saintré se arresta .
Si advint que elle , pour veoir son maintien et son parler , pluseurs foiz publiquement de pluseurs choses l'araisonna , dont tant plus a lui elle parloit , et tant plus lui venoit a plaisir .
Mais d'autre chose que d'amours touchast ne s'en osoit ou ne vouloit descouvrir .
Si advint , ainsin que fortune et amours le heurent permis , Madame venoit en sa chambre , qui en sur jour avoit mis la royne a dormir , et en passant sur les gallerees avec ces escuiers , dames et damoiselles qui aprés elle venoient , trouva le petit Saintré la qui regardoit bas en la court les joueurs de paulme jouer .
Et quant il vist les escuiers de Madame passer , incontinent a genoulz se mist , faisant sa reverence .
Mais quant Madame le vist , si fut bien aise , et en passant oultre lui dist : « Saintré , que faites vous cy ? Est ce la contenence d'un escuier de bien , que de non convoier les dames ? Or ça , maistre , passez et vous mectez devant .
» Alors le petit Saintré , tout honteux , le viz de honte tout enflamé , soy inclinant , avec les autres devant se mist .
Et quant Madame le vist devant alors chemina tout en riant avec ses femmes et leur dist : « Mais que soions a la chambre , nous rirons .
» Lors dist dame Jehanne : « Ma dame , de quoy ? » - « De quoy ? » dist Madame , « vous verrez tost la bataille du petit Saintré et de moy .
» - « Helas , ma dame , » dist dame Katherine , « et que a il fait ? Il est si bon filz .
» Et endementiers que ces parolles estoient , Madame en sa chambre entra .
Alors dist a tous ses gens : « Alez vous en , entre vous hommes , et nous laissiez yci .
» A ces parolles chascun sailli dehors et le petit Saintré a genoulz print congié .
Et quant Madame le vist a genoulz elle lui dist : « Vous demeurrez , maistre , vous n'estes pas au compte des hommes de bien .
Je veul cy parler a vous .
» Et alors la porte fut close .
Madame , assise sur les piés du petit lit , le fist entre elle et ses femmes venir , et lors print la foy de lui de ly dire de toutes ses demandes la verité .
Mais le povre jouvencel , qui ne pensoit pas a ce ou Madame vouloit venir , ly promist et en ce faisant pensoit : « Las ! et que ay je fait ? Mes que sera ce cy ? » Et en ces pensemens Madame en sousriant a ses femmes lui dist : « Or ça , maistre , ça , par la foy que j'ay de vous , dictes moy , tout premiers , combien a il que vous ne veistes vostre dame par amours ? » Et quant il oÿ parler de dame par amours , comme cellui qui onques ne l'avoit pensé , les yeulx larmoiant , le cuer fremist et le viz palist , si qu'il ne sceust un seul mot parler .
Alors Madame lui dist : « Et que est ce cy , maistre ? et que veult dire ceste façon ? » Les autres dames , qui entour lui rioient , lui dirent : « Et ! Saintré , mon amy , pourquoi ne dictes vous a Madame puis quant vostre dame ne veistes ? Ce n'est pas grant demande , ne que vous ly devez celer , puis que en avez donnee vostre foy .
» Et tant l'en presserent qu'il dist : « Ma dame , je n'en ay point .
» - « N'en avez vous point ? » dist Madame , « et qui seroit la bien eureuse qui un tel ami avroit ? Puet bien estre que n'en avez point , bien le croy .
Mais de celle que plus vous amez et vouldriés qui fust vostre dame , puis quant ne la veistes vous ? » Le petit Saintré qui encores , comme dit est , n'avoit senti ne gousté des amoreux desirs nullement , dont par ce avoit perdue toute contenance , fors de entorteillier le pendant de sa ceinture entour ces doiz , sans mot parler fut longuement .
Et quant Madame vist qu'il ne respondoit riens , lui dist : « Et ! beau sire , quel contenance est la vostre ? ne direz vous mot ? Se je vous demande puis quant ne veistes celle que plus desirez a estre sien , je ne vous fais nul tort .
» Alors dame Jehanne , dame Katherine , Ysabel et les autres , qui de ce toutes rioient , en eurent pitié; lors dirent a Madame : « Il n'est pas ores pourveu de vous faire telle response; mais s'il vous plait ceste foiz lui pardonner , il la vous fera demain .
» - « Demain ? » dist Madame , « ains qu'il parte de cy je le veul savoir .
» Alors toutes lui dirent , l'une « Mon filz » , l'autre « Mon amy » , et l'autre « Petit Saintré » , - « Dictes sceurement a Madame puis quant ne veistes vostre dame , ou autrement vous estes son prisonnier .
» Et quant il fut bien d'elles tout assailli , alors il dist : « Que voulez vous que je vous die , quant je n'en ay point ? Et se j'en eusse , je le diroye voluntiers .
» - « Dictes sans plus , » dirent elles , « de celle que plus vous amez .
» - « De celle que plus j'ayme , » dist il , « c'est madame ma mere , et aprés est ma seur Jaqueline .
» Alors Madame lui dist : « Sire joynet , je n'enten point de vostre mere ne de vostre seur , car l'amour de mere et de seur et de parens est toute differente a celle de dame par amours .
Mais je vous demande de celles qui riens ne vous sont .
» - « De celles la , » dist il , « sur ma foy , ma dame , je n'en ayme nulle .
» Et alors Madame lui dist : « N'en avez vous nulle ? Ha ! failli gentil homme , et dictes vous que n'en avez nulle ? A ce cop cognois je bien que jamais ne vauldrez riens .
Et ! failli cuer que vous estes , d'ou sont venues les grans vaillances , les grans emprises et les chevalereux faiz de Lancelot , de Gauvain , de Tristan , de Guron le courtois , et des autres preux de la Table Ronde ? Aussi de Pontus et de tant d'autres tant vaillans chevaliers et escuiers de ce royaume , et autres sans nombre , que je bien nommeroye se je avoie temps , sinon par le service d'amours acquerir et eulz entretenir en la grace de leurs tres desirees dames ? Dont j'en cognois aucuns qui , pour estre vrays amoreux et de bien loialment servir leurs dames , sont venus en si hault honneur que a tousjours en sera nouvelles; et s'ilz ne l'eussent esté , de eulz ne seroit plus de compte ne que d'un simple compaignon .
Et vous , sire , dictes donques que vous n'avez dame , ne desirastes onques de l'avoir ? Et puis que ainsin est , comme le plus failli des autres , vous en allez ! » Lesquelles paroles par Madame dictes en soubriant , les dames cognurent bien que combien fussent vrayes que n'estoient que pour farser .
Et quant le pouvre Saintré entend de Madame son tres crueulz congié , las ! ne pensa pas mains que de estre deshonoré , lors se print a tres griefment plorer .
Alors madame Jehanne , dame Katherine , Ysabel et les autres damoiselles en eurent grant pitié , lors en riant toutes a genoulz devant Madame se mirent , prians que pour celle foiz lui voulsist pardonner , en promectant pour lui que devant deux jours il auroit choisy et fait dame pour servir .
« Nennil , » dist Madame , « vous vous abusez que un cuer failli feist jamais tant de bien .
» - « Et si fera ma dame , » dirent elles .
« Qu'en dictes vous , sire ? » dist Madame .
« Vous dormez ! Seroit en vous jamais tant de bien comme elles dient ? » Alors le pouvre desconfit print cuer et dist : « Oÿ , ma dame , puis qu'il vous plait .
» - « Et ainsin le me promectez ? » - « Oÿ , madame , sur ma foy .
» - « Or donques , » dist Madame , « vous en alez; et faites , comment qu'il soit , que demain vous soiez es galleries a l'eure que vous y ay trouvé , et que je vous y treuve , ou autrement tenez vous pour salué .
» Alors le pouvre desprisonné print a genoulz de Madame congié et puis des autres et s'en ala .
Et au congié d'elles lui dirent : « Souvienne vous de la promesse , car nous sommes pleiges pour vous .
» Et quant il fut hors de la chambre , il commença tant qu'il peust a fuyr comme se il fust de cinquante loups chassiez .
Madame et ses autres dames , qui sur jour dormir devoient , ne cesserent de rire et raisonner du grant effroy que Saintré avoit eu en son loigeis , et tant en rirent que vespres sonnerent et sans dormir les convint lever .
Et quant il eust les autres enfens ses compaignons trouvez , Dies sceit se il leur compte de ses aventureuses nouvelles ! Lors de la grant joye qu'il avoit d'estre eschappé , peu a peu sa promesse oblia , fors de tant que quant il veoit Madame et ses autres femmes il fuioit , dont elles se rioient par grant delit .
Mais une des foiz , au disner , les deux dames estans a table le veoient ça et la devant les tables servir toutes les autres dames et damoiselles , comme il avoit acoustumé , fors que elles seullement , si le firent a elles venir , puis lui dirent : « Et ! beau sire Saintré , a quel jeu vous avons nous perdu ? Vous nous souliez servir comme les autres , et ores vous nous fuiez .
» - « Mes dames , » dist il , baissant les yeulz de honte , « sauf vostre grace .
.
.
» et en ce disant il s'en partist .
Alors commença le ris moult longuement de l'une a l'autre .
Madame , qui estoit assise au bas bout de la table du roy et de la royne , vist d'aventure devant elles le petit Saintré , et vist aussi comment elles rioient aprés lui , si leur demanda , aprés ce que les tables furent levees , que le petit Saintré leur avoit dit de quoy elles rioient tant .
Lors ly dirent comment il servoit toutes les dames fors que elles , et ce que a leurs demandes , et il passant oultre , leur avoit dit .
« Or laissiez moy faire , » dist Madame , « mais que Madame soit couchie , encor en rirons nous plus .
» Et quant vint au vin du congié prendre , Madame , qui vit le petit Saintré qui portoit une tasse a servir , le fist a soy venir et lui dist : « Saintré , alez vous en aux galleries et la me actendez , comment qu'il soit , car je vous veul envoier en la ville moy faire un plaisir , et vous serez bien mon amy .
» Le petit Saintré , qui oÿt Madame si doulcement parler , fut bien content et pensa qu'elle eust toute sa promesse mise en obly , si ly dist : « Ma dame , tres voluntiers .
» Alors le roy se retrayst , et aussi fist la royne , lors le petit Saintré aux galleries s'en ala .
Si ne tardi gueres que le roy se mist a dormir et que Madame revint en sa chambre et trouva le petit Saintré comme elle lui avoit dit , lors lui dist : « Alez devant avec les autres .
» Et quant elle fut en sa chambre , assise sur les piez du petit lit , dist a tous ses escuiers et autres qu'ilz s'en alassent hors .
Alors appella le petit Saintré et lui dist : « Ore , sire , vous ay je cy .
Ou est vostre foy , que par deux foiz me promistes , et par quatre jours vous fuiez de moy ? Quelle vengence et quelle pugnicion doit on prendre d'un homme qui a menty sa foy ? » A ces dures et si cruelles parolles , ne pensa pas mains que d'estre mort , lors tout a coup a genoulz et a mains joinctes se mist , requerant a Madame merci , disant que vraiement il avoit eu grandement a faire .
Madame , qui darriere lui veoit ses femmes rire , s'en tenoit le plus qu'elle pouoit , si lui dist : « Or bien , sire , prenons qu'il soit ainsin con vous dictes : en ces quatre jours avez vous dame choisie ? » Et quant il oÿt de ce parler , il ne prisa pas plus sa vie que sa mort , lors commencerent ses yeulz a plourer , son vis a palir et a tressuer , comme cellui qui avoit ja tout ce oblié; si ne sceust plus que dire , ne comment soy excuser .
Lors Madame , qui le vist en tel parti , en soubsriant a ses femmes dist : « Que direz vous d'un failli escuier , qui par deux foiz a donnee sa foy a une dame , comme vous sçavez , et pour si peu de chose il a failly : quelle pugnicion doit il avoir ? Et a vous , dame Jehanne , je en demande tout premiers .
» Et quant le pouvre gentil homme se oÿt ainsin de Madame reprouchier , il ne cuida pas que a ce cop ne fust perdu et a tousjours mais deshonoré .
Lors a joinctes mains , estant tousdiz a genoulz , requist de rechief a Madame , pour Dieu , mercy , puis se tournoit envers les autres dames , qui toutes priassent pour lui .
Madame , qui de tout ce estoit tres aise , et tant plus quant le veoit si humble et innocent , l'amoit trop mieulz , pensant que se elle pouoit par bonne façon en son service l'acquerir , que elle le mectroit bien a son ploy , et neantmoins voult elle a dame Jehanne et aux autres sa demande entretenir .
Dame Jehanne , esmeue de toute pitié , ne prenant pas garde - non faisoient nulle des autres - la ou Madame vouloit saillir , ly dist : « Helas ! Ma dame , se il a failly de sa promesse , vous avez oÿ son excuse pour les grans affaires qu'il a euz , dont vous en requiert a genoulz et a mains joinctes si treshumblement mercy , et aussi faisons nous , toutes pour lui .
» - « Et vous , dame Katherine , qu'en dictes vous ? » - « Helas , ma dame , je n'en sçay que dire , fors que il s'en repent , et le trouverez ainsin; si vous requier pour lui mercy .
» - « Et vous , Ysabel , qui estes la plus aisnee , qu'en dictes vous ? » - « Ma dame , j'en dy comme les autres; et , tant plus , vous sçavez que le pouvre prisonnier vous confessa loyalment qu'il n'avoit point de dame advisee pour servir , dont je le croy mieulz que autrement .
Ma dame , pardonnez moi , que il a bien a penser , le cuer d'un nouvel amant deliberé de loyalment servir , comme le scien est , de bien choisir et soy du tout asservir aux entiers commandemens de sa dame , s'il n'est d'amours bien grandement amy; mais , sur ma foy , ma dame , je croy que onques Amours il ne vist ne parla a lui .
Et n'est il pas vray , » dist Ysabel , « mon filz ? » - « Par ma foy , Ysabel ma mere , oÿ , que onques je ne parlay a lui ne le vey .
» - « Or regardez donques , madame , ce pouvre suppliant qui onques ne le vist ne le cognoist ne parla a lui .
Comment pourroit il avoir si tost choisie dame ? Car ceulz qui ja en ont esté acointés , doubtans le reffus , y font de pensemens assez .
Et pour ce , madame , je dy que vraiement pour ceste foiz il lui doit estre pardonné .
» - « Et qu'en dictes vous , Marguerite , Aeliz , et vous autres femmes ? Je veul que chascune en ait son dit .
» Alors toutes ensemble se arresterent a l'oppinion de Ysabel , comme la plus ancienne et qui plus avoit veu et oÿ .
MADAME .
- « Or , » dist Madame , « J'ay oÿ de toutes voz oppinions , qui au regart de la foy mentie et du pardon estes toutes a un .
Et quant a moy , pour l'amour de vous toutes , pour ceste foiz je lui pardonne , mais d'une chose vous advise , qu'il a failli en tant qu'il devoit avoir dame choisie et ne l'a point .
» - « Ha ! ma dame , » dirent elles en riant , « et que si .
» - « Et que non , » dist Madame .
- « Et ! » dirent elles , « cuidiés vous , ma dame , qu'il ait mis quatre jours fors que pour bien choisir celle que il vouldra servir ? » - « Et que non , » dist Madame .
- « Et que si » , dirent elles , « nous nous en faisons fortes pour lui .
» Lors elles lui dirent : « N'est il pas vray , mon filz ? » Le pouvre , tout esbay et ainsin gehyné d'elles , force lui fut de dire oÿ , lors Madame lui dist : « Or estes vous homme de bien , mais que ainsin soit .
Or nous dictes qui elle est , et vous serez bien mon ami .
» A ces parolles , force lui fut de en nommer une , dont ses yeulz commencerent a plorer et sa vive face a couleur changier , comme a cellui qui onques ne l'avoit empris .
Alors Madame a ses femmes dist : « Et ne le vous disoye je pas bien , qu'il n'a ce dit fors pour eschapper ? » - « Helas , » dirent elles toutes , « Saintré , dictes le a Madame sceurement .
Et vous , ma dame , tirez le a part , si le vous dira .
Cuidiez vous que un vray amant doive ainsin publier le nom de sa dame qu'il aime tant ? » Alors Madame lui dist : « Or vous tirez donques ça » , et puis lui dist : « Saintré , mon ami , yci n'a que vous et moy qui nous puist oïr : or le me dictes sceurement .
» Et quant le pouvre Saintré voist que autrement n'en puet eschapper , ly dist : « Helas ! ma dame , il me soit pardonné .
Et puis que tant en voulez sçavoir .
.
.
» En pensant de laquelle il diroit , ainsin que nature desire et actrait les cuers a son semblable , se appensa de nommer une josne fille de la court en l'aige de dix ans , lors dist il : « Ma dame , c'est Matheline de Courcy .
» Et quant Madame oÿt nommer Matheline de Courcy , pensa bien que amours d'enfance et ygnorance y ouvroit; neantmoins , plus que par avant fist un grant effroy en son loigeis et lui dist : « Or voy je bien que vraiement vous estes un tres failly escuier de avoir choisie Matheline a servir .
Je ne dy pas que Matheline ne soit une tres belle fille , et de bon lieu et meilleur , sire , que a vous n'appartient .
Mais quel bien , quel proffit , quel honneur , quel subcide , quel avantaige , quel confort , quel ayde et quel conseil pour vous mectre sus vous en puet advenir pour estre vaillant homme ? Quelz sont les biens que vous pouez avoir de Matheline , qui n'est encores que un enfent ? Sire , devez vous choisir dame qui soit de hault et noble sang , saige , et qui ait de quoy vous aidier et mectre sus a voz besoings , et celle tant servir et loialment amer , pour quelque peine que en aiez a souffrir , qu'elle cognoisse bien la parfaite amour que sans deshonneur lui pourtez .
Et ne creez que , se ainsin est , que au long aler , qui qu'elle soit , se elle n'est sur toutes la plus cruelle , ce que onques je ne oÿs , que elle ne ait cognoissance , pitié , mercy et misericorde de vous ou qu'elle ne vous en saiche tresbon gré , et par ainsin devendrez homme de bien .
Autrement je ne donne de vous ne de voz faiz une pomme , ainsin que sur ce dit le Maistre en sa balade qui dit ainsin : LE MAISTRE « C'est tout que d'amer loyalment , En un tout seul lieu c'est assez; Quiconques le fait autrement , Il est de bien faire lassez , Et tous ses beaus faiz sont passez; Car un cuer qui par tout s'espart Et requiert dames de tous lez En doit avoir petite part .
Se part en a , c'est meschanment , Et vient de lieux mal renommez , Et ne se puet faire autrement .
Et puis quant il s'i est boutez , Et s'est aprés bien advisez , Dieu sceit se il cognoit , lors a part , Comment des riches biens celez En doit avoir petite part .
Celle part ne vault pas granment , Quant pluseurs s'i sont ahurtez; N'amours n'acorde nullement Que telles gens soient amez; Ains soient par tout diffamez : Car un cuer qui par tout s'espart Et requiert dames de tous lez , En doit avoir petite part .
LA DAME .
- Encores sur ce propos vous dy je plus que cil qui entend a loialment une telle dame servir je dy que il puet estre sauvez en ame et en corps , et veez cy la raison comment .
Au regard de l'ame , nous devons savoir que qui se garde de pechier mortellement qu'il est sauvez , car les autres pechiez venielz par vraye confession sont estains et anullez a bien peu de penitence .
Dont , pour soy garder de pechier mortellement , se il ayme ainsin qui s'ensuit , il est sauvez .
Et premiers , au regart du pechié d'orgueil : pour acquerir par l'amant la tres desiree grace de sa dame , se efforcera d'estre doulz , humble , courtois et gracieux , afin que nul deshonneste parler ne puist estre dit de lui , en ensuivant le dit du saige Tules de Milesie qui dit ainsin : Si tibi copia , si sapiencia formaque detur , sola superbia destruit omnia si commitetur .
C'est a dire , mon ami : Se tu as habondance de richesses , se tu as saigesse , se tu as noblesse et toute perfection de corps , le seul orgueil , se il est en toy , destruit toutes tes vertus .
Et a ce propos dit Socrates : Quantumcunque bonus fueris , essendo superbus , totum depravat , te sola superbia dampnat .
C'est a dire , mon ami : Combien que tu soies bon , se tu es orgueilleux tout est gasté : ton seul orgueil te dampne .
Et a ce propos encores dit Trimides le philosophe : Ut non infleris , memor esto quod morieris; unde venis cerne , quo vadis , te quoque sperne .
Afin que tu ne soies orguilleux , remembre toy que tu morras , regarde dont tu viens et ou tu vas , si te despiteras .
Et tant d'autres auctoritez que tres longue chose seroit a l'escripre , desquelles a present je me veul delaissier , pour venir a mon propos , que un vray amoreux , tel que je dy , les ensuivra toutes , pour acquerir la tresdesiree grace de sa tresbelle dame , dont par ainsin bannira ce tres desplaisant et abhominable pechié d'orgueil et toutes ses circonstances , et se compaignera de la tres doulce vertu de humilité , dont par ainsin il sera de pechié quicte et sauvé .
LA DAME .
- Et quant au deuxieme pechié , qui est de yre , certes onques vray amoreux ne fut yreux .
J'ay bien oÿ que aucunes desplaisances amours leur ont donné pour les essaier , mais ce n'estoient pas yres se ilz n'estoient ferus d'autre mal que d'amours .
Et pour ce , mon amy , que ce pechié est a Dieu desplaisant , si est il a l'onneur et au corps de cellui qui le est .
Et pour ce veulles le fuir a ton pouoir , et ensuir le dit du Philosophe qui dit : Tristiciam mentis caveas plusquam mala dentis; seniciem fugias , numquam piger ad bona fias .
C'est a dire , mon amy : Fuy tristesse de pensee plus que le mal des dens; aussi fui paresse , pour passer la douleur de ton cuer , et fay tousjours bien .
Et sur ce propos dit Pitacus de Misselene : Effugias yram , ne pestem det tibi diram; iuris delira nutrix est scismatis yra .
C'est a dire , mon ami : Fui couroux et yre , afin qu'ilz ne te baillent pas leur cruelle pestilence; car ce sont les voies qui font furvoier du droit , et sont nourrices de tous scismes et divisions .
Et a ce propos dit l'Evangile : Non odias aliquem , sed eum pocius tibi placa; quisquis odit fratrem censetur ab hoc omicida .
C'est a dire , mon ami , que ne portez a nul yre ne hayne , mais que vous pacifiez a chascun; car quiconques het son prouchain , il est omicide , comme dit l'Euvangile .
Et a ce propos dit saint Augustin , en une de ses Epistres , que tout ainsin comme le mauvais vin gaste et corrompt le vaissel ou il est , se il y demeure longuement , tout ainsin yre gaste et corrompt les cuers ou elle se tient .
Et a ce propos s'acorde l'Apostre , qui dit : Sol non occidat super yracondiam vestram .
C'est a dire , mon ami , que le soloy ne se doit pas esconsser sur vostre couroux ne yre .
Et encores a ce propos dit Cathon : Impedit ira animum , ne possit cernere verum .
C'est a dire , mon ami , que yre et couroux empeschent et aveuglent le couraige de la personne en telle façon qu'elle ne puet regarder a ce qui est vray , et pour ce , mon ami , que le vray amoreux , tel que je dy , est tousjours et doit estre joieux , esperant que par bien et loyalment servir que en amours et en sa tres desiree dame il trouvera toute mercy .
Et par ainsin il chante , dansse et est joieux , en ensuivant le dit de Salmon , qui en la fin de son darrain livre conclud et dit : Bene vivere et letari .
C'est a dire : Bien vivre et joieusement .
Mais ce bien vivre ne s'entend pas seullement pour mangier bonnes viandes , boire bons vins , dormir longues matinees et en bons liz , et le surplus vivre en tous deliz , mais s'entend vivre premiers bien avec Dieu , soy maintenir honnestement , veritablement , et en ce joieusement .
Dont par ainsi je dy que tous vrais amoreux que , pour acquerir la tres desiree grace de leurs tres belles dames , fuient a tout pouoir ce tresdesplaisant a Dieu et au monde pechié de yre , et se acompaignent a celle tres amoreuse vertu de pacience , dont par ainsin sont de ce tres desplaisant et enuieux pechié de yre quictes .
LA DAME .
- Et quant au IIJe pechié , qui est de envie , ce vray amoreux , tel que je dy , jamais sur homme ne sera envieux , car se il venoit a cognoissance de sa dame , il la perdroit vraiement .
Car onques dame d'onneur ne peust amer homme envieux , se ne fust sur les bonnes vertus : pour en estre le meilleur , comme a l'eglise le plus devot , a table le plus honneste mangant , en compaignie de dames le plus gracieux et plaisant , en armes armigeres et es armes courtoises le plus vaillant , et de ce avoir envie pour faire le mieulz , et non autrement .
Et a ce propos dit Seneques : Quid auro melius ? jaspis .
Quid jaspide ? sensus .
Quid sensu ? racio .
Quid racione ? modus .
Omnibus adde modum; modus est pulcherrima virtus .
C'est a dire , mon filz et ami : Quel chose est meilleur que l'or ? jaspe .
Quel chose est meilleur que jaspe ? le sens .
Quel chose est meilleur que sens ? raison .
Quel chose est meilleur que raison ? maniere .
Car maniere est la coronne de toutes vertus .
Et encores a ce propos dit le Philosophe : Filius ancille morosus plus valet ille quam regis natus , si non sit moriginatus .
C'est a dire , mon ami , que le filz de la chambriere bien moriginé vault assez plus que le filz du roy qui est mal condicionné .
Et encores a ce propos , pour entretenir les bonnes meurs , mon ami , je vous recorde le dit du saige Salon d'Athenes , qui dist ainsin : Per vinum miser , per talos et mulieres; hec tria , si sequeris , semper egenus eris .
C'est a dire , mon ami , que par vin , par jeu de dez , et compaignie de femmes foles , se les hantes , seras tousjours pouvres , meschans et mal eureux , et hays de toutes bonnes gens .
Et encores de ce vil pechié de envie dit Plato : Invidiam fugere studeas et amore carere , que reddit siccum corpus faciens cor iniquum .
Estudie toy a fuir envie , car envie est sans amour et seiche le corps et fait le cuer inique et mauvais , et pour ce , mon ami , fuiez tous vices et toutes gens vicieux , car amours et dames d'onneur le commandent a tous vrais amoreux en ensuivant le dit du Philosophe qui dit : Malo mori fame quam nomen perdere fame .
C'est a dire , mon ami : J'ayme meulz morir de fain que perdre le nom de bonne renommee .
Dont pour conclure , mon ami , souvienne vous de ce dit qui dit : J'ay plus chier morir de fain que vouloir perdre ma bonne renommee .
Et encores au propos de ce dit du Philosophe , le saige Thilon de la Cedemonye dit : Nobilis es genere , debes nobilis magis esse; nobilitas morum plus est quam progenitorum; nobilitas generis mortem superare nequibit .
C'est a dire , mon ami : Se tu es noble de ligne tu dois estre plus noble de vertus , car la noblesse des bonnes meurs vault trop mieulz que la noblesse des parens , et ne puet sa noblesse , tant soit elle grande ne puissant , surmonter la mort .
Donques , par estre ce vray amoreux que je dy , vous eschieverez ce tres deshonneste pechié d'envie .
Et se vous acompaigniez de celle tres glorieuse vertu de charité , qui est fille de Dieu , et qu'i'nous a tant recommandee , comme dit est , serez net , quicte et sauvé au regart de ce pechié .
LA DAME .
- Et quant au IIIJe pechié , qui est avarice , certes avarice ne vraies amours ne peuent loigier en un cuer ensemble .
Et se l'avair , par quelque cause , est amoureux , n'est point a croire que ce ne soit de meschant et vile chose , pour ne avoir cause de riens despendre .
Mais le vray et loial amoreux ne contendra que a toute largesse honorablement servir sa dame et amours , pour soy tenir bien abilié , bien monté , et toutes ses gens , selon son estat .
Et qui plus en fait qu'il ne puet , il en sera fol et mal content , car amours et dames d'onneurs ne aiment nulz amoreux prodigues ne telz gens , mais ayment ceulz qui selon leur estat se gouvernent honnestement; c'est assavoir , pour eulz monstrer en armes , en tournois , en joustes et en toutes nobles assemblees honnestement a leur pouoir sans folz despens , et qui de leurs biens donnent , pour Dieu , aux plus necessaires lieux , en ensuivant l'Evangile , qui dit; Beati misericordes quoniam ipsi misericordiam consequentur .
( Mathei , quinto capitulo .
) C'est a dire , mon ami : Bien sont eureux ceulz qui sont misericors , car misericorde ilz ensuivront .
Et ainsin que dit Periandus de Corinthe : Ut sis preclarus , non sis cupidus nec avarus , vix ut illi carus cupidus cunctis fit avarus .
C'est a dire , mon ami : Afin que tu soies tres cler , ne soiez pas convoiteux ne avair , et eusses ja des richesses assez , car homme de telle condicion ne puet estre de nullui amé , ains est hays de tous .
Et a ce s'acorde le Philosophe , qui dit : Furtum , rappina , fenus , fraudem , simoniam causat avaricia , ludum , periuria , bella; radix cunctorum fit nempe cupido malorum .
C'est a dire , mon ami , que avarice est cause de larrecin , de rappine , de usure , de fraude , de barat , de simonie , de parjuremens , de batailles , et en conclusion , de tous les mauls .
Et a ce se accorde Bias de Prienne , qui dit ainsin : Plus flet perdendo cupidus quam gaudet habendo; et magis est servus cum plus sibi crescit acervus .
C'est a dire , mon ami : Le convoiteux plus pleure en perdant qu'il ne se esjoyst en ayant; et plus amasse , et plus est sers et chetiz .
Et sur ce dit saint Augustin que le cuer de l'avaricieux est semblable a enfer , car enfer ne sceit tant angloutir des ames qu'il die “ C'est assez ” , et ainsin est il de l'avaricieux , car se tous les tresors du monde estoient en son pouoir , jamaiz ne diroit qu'il en eust assez .
Et a cest propos dit l'Escripture : Insaciabilis oculus cupidi in partem iniquitatis non saciabitur ( Ecclesiastici XIIIJo capitulo ) .
C'est a dire , mon ami : L'oeul du convoiteux est insaciable : il ne sera point saoulé en partie d'iniquité .
Et tant d'autres auctoritez , mon ami , se trouveroient tres longues a dire , que pour le departir me fault laissier .
Dont , par ce , le vray amoreux , tel que je dy , pour acquerir la tres desiree grace de sa tresbelle dame , toutes les acomplist et laisse ce tres desplaisant pechié d'avarice et se acompaigne avec celle tresdoulce et tres amiable vertu de largesse , qui est amie de Dieu et honnoree du monde , et par ainsin est il sauvé .
LA DAME .
- Et quant au cinquiesme pechié , qui est de paresse , certes , mon ami , onques vray amoreux ne fut paresseux , car les tresdoulz et amoreux pensers qu'il a , jour et nuyt , pour acquerir la tresdesiree grace de sa tresbelle dame , ne le pourroit consentir .
Car , soit pour chanter , soit pour dansser , sur tous les autres il est le plus diligent et le plus joieux , lever matin , dire ses heures , oïr messe devotement , aler a la chasse et au gibier , la ou les pouacres d'amours sont a dormir , et lors fuit ce pechié et ensseut le dit du philosophe Epicurus , qui dit : Ocia , vina , dapes caveas ne sit tibi labes; vix homo sit castus requiescens et bene pastus .
C'est a dire , mon ami : Eschieve oiseuse , superfluité de vins et de viandes , afin qu'en luxure tu ne soies soillié , car la personne oiseuse et bien repeue a grant peine puet garder chasteté .
Et encores de ce meschant pechié de paresse dit saint Bernart : Vidi stultos se excusantes sub fortuna; vix autem diligenciam cum infortunio sociabis; sed minus infortunium a pigricia separabis .
C'est a dire , mon ami : J'ay veus aucuns folz eulz excuser sur fortune : a peine trouveras que un diligent puist estre infortuné , mais tousjours verrez que de paresse et de infortune seront tousdiz acompaigniez .
Et a ce propos dit encores saint Bernart : Revidere que sua sunt , quomodo sunt , summa prudencia est .
C'est a dire , mon ami , que reveoir ses choses , quelles et comment sont , est souveraine prudence .
Et ne dist pas seullement veoir ses choses , mais reveoir; et ce reveoir s'entend que nul ne les puet trop veoir .
Et a ce propos dit encores Atheus le poete , ou il dit : Ocia sunt junvenium menti plerumque venenum est juvenum pausa viciorum maxima causa .
C'est a dire , mon ami , que oisivetez sont tres souvent le venin de la pensee des josnes gens , car le repos des josnes est l'especiale cause des vices .
Et a ce propos dit Seneques : Accidiam linque que dat mala tedia vite; tedia virtutis fuge nam sunt dampna salutis .
C'est a dire , mon ami , laisse paresse , laquelle donne a la vie mauvais ennuy , et fui les ennemis des choses vertueuses .
Et pour ce , mon ami , que les amoureux telz que je dy sont par telles vertus sauvez , habandonnent ce tresvil et maleureux pechié de paresse pour eulx acompaignier avec la tres resplendissant vertu de diligence , vous prie que soiez de ceulz , et lors serez de ce maleureux pechié de paresse sauvé et quictes .
LA DAME .
- Et quant au VJe pechié , qui est de gueule ou de gloutonnie , certes le vray amoreux n'en a tant soit peu , que ce qu'il mangüe et boit n'est que pour vivre seullement sobrement , ainsin que le Philosophe dit , que l'on doit seullement mangier et boire pour vivre et non pas vivre pour boire et pour mangier , comme les gens pourceaux font .
Et sur ce le saige Tales de Milesnes dit : Pone gule frenum ne sumas inde venenum; Nam mal digestus , cibus exta sepe molestus .
C'est a dire , mon ami , met le frain a ta bouche afin que par elle tu ne preines le venin , car habondance de viandes mal digerees sont au corps tres nuisables venins .
Encores sur ce dit le saige Solon d'Athenes : Ne confunderis numquam vino replearis; vili diceris nisi vino te modereris .
C'est a dire , mon ami : Tu ne soies jamais rempli de vin , afin que tu ne puisses estre confondu , car tu seras reputé a villain se tu ne faiz atrempence de toy au vin et du vin a toy .
Encores sur ce propos de gloutonnie dit saint Gregoire es Moralles que quant le vice de gloutonnie prent a seignorir la personne , elle pert tout le bien qu'elle a jamais fait .
Et quant le ventre n'est retrait par droicte ordre de abstinence , toutes les vertus sont en lui noyees .
Et sur ce dit saint Pol : Quorum finis interitus : quorum Deus venter est; et gloria in confusione eorum qui terrena sapiunt ( Ad Philippenses , IIIJo capitulo ) .
C'est a dire , mon ami , que la fin de ceulz qui assavourent les choses terriennes est la mort , desquelz aussi font de leur ventre leur Dieu; et ceste leur gloire feront d'armes , d'amours et de corps leurs confusions .
Si vous prie que ne soiez pas de ceulz , ains ensuivez le dit de Avicenes pour eschever tout ce , qui dit ainsin : Sic semper comedas ut surgas esuriendo; sic eciam sumas moderate vine bibendo .
C'est a dire , mon ami : mangüe tousjours en telle maniere que quant tu te leveras de la table ton appetit ne soit pas saoul , et aussi ton boire soit prins atrempeement .
Dont par ainsi vivrez par cours de nature tres longuement et serez en la grace de Dieu au regart de ce pechié , aussi d'amours et de vostre dame , et par ainsin avrez laissié ce tres villain et deshonneste pechié de gueule , et vous acompaignerez avec la tres doulce vertu de abstinence , fleur de toutes vertus , et lors serez de ce pechié quictez et sauvez .
Et si vous donneray fin au sauvement des vrays et loiaulz amoreux touchant le VJe pechié mortel , qui est de gueule .
LA DAME .
- Et quant au VIJe pechié qui est de luxure , vraiement , mon ami , ce pechié est au cuer du vray amant bien estaint , car tant sont grandes les doubtes que sa dame ne en perde et preine desplaisir , que un seul deshonneste penser n'en est en lui; dont par ainsin il ensiut le dit de saint Augustin , qui dit ainsi : Luxuriam fugito , en vili nomine fias; carni non credas , ne Christum crimine ledas .
C'est a dire , mon ami : fuy luxure , a ce que tu ne soies broillié en deshonneste renommee; aussi ne croy point ta char , afin que par pechié tu ne blesses Jhesucrist .
Et a ce propos encores se accorde saint Pierre l'Apostre , en sa premiere Epistre , ou il dit : Obsecro vos , tanquam advenas et peregrinos , abstinere vos a carnalibus desideriis quae militant adversus animam ( Prima Petri , IJo capitulo ) .
C'est a dire , mon ami : Je vous prie comme estrangiers et pelerins que vous vous abstenez des deliz charnelz , car ilz bataillent jour et nuyt a l'encontre de l'ame .
Et a ce propos dit encores le Philosophe : Sex perdunt vere homines in muliere : Animam , ingenium , mores , vim , lumina , voces .
C'est a dire , mon ami , que l'omme qui hante les foles femmes pert six choses , dont la premiere est qu'il pert l'ame , la IJe l'angin , la IIJe ses bonnes meurs , la IIIJe sa force , la Ve sa clarté et la VJe sa voix .
Et pour ce , mon ami , fuiez ce pechié et toutes ses cierconstances .
Aussi , comme dit est , Cassidoire dit sur le Psaultier que vanité fist devenir l'ange diable et au premier homme donna la mort et le vuida de la bieneurté qui lui estoit octroyé , et que vanité est norrice de tous mauls , la fontaine de tous vices , la voie de iniquité , qui met l'omme hors de la grace de Dieu .
Et a ce propos dit David en son Psaultier en parlant a Dieu : Odisti observantes vanitates supervacue ( Psalmus XXXo ) .
C'est a dire , mon ami : Tu , mon seul Dieu , as hey et hez tous ceulz qui gardent vanitez .
Et tant de autres auctoritez ont escrips les sains docteurs de sainte Eglise , et , qui plus est , les philosophes , les poetes et autres saiges payens qui encores n'avoient senti par vraye cognoissance la tres sainte et tres amoreuse grace de nostre vray Dieu , le Saint Esperit , qui ont ce pechié tant blasmé , que les escriptures en seroient tres longues a reciter , desquelles je me veul passer , pour ensuir le surplus , fors seullement du dit que Boece sur ce dit : Luxuria est ardor in accessu , fector in recessu , brevis delectacio corporis , et anime destructio .
C'est a dire , mon ami , que luxure est ardeur a l'assembler , puantise au departir , briefve delectacion du corps , et de l'ame destruccion .
Et pour ce , mon ami , que ce peché est si tres deshonneste , le vray amoreux , comme j'ay dit , pour doubte que sa dame ne en preyne desplaisir , pour acquerir sa grace , a tout pouoir le fuit .
Et se par vive contrainte de amors aucunement il y encheoit , tant , tant et si tres tant sont les angoisseuses peines et dengiers par les grans perilz qui s'en peuent ensuir que les tres angoisseux cuers des loyaus amans ont a souffrir , que ce ne leur doit point estre compté a pechié mortel .
Et se aucun pechié y a , vraiement il doit bien estre estaint par lesdictes peines que ilz en ont tant a souffrir .
Dont par ainsin je puis bien dire que le vray amoreux , tel que je dy , de ce mortel pechié et de tous les autres est quicte , franc et sauvé .
LA DAME .
- Et quant au sauvement du corps que j'ay dit que le vray amoreux tel puet estre sauvé en ame et en corps : aprés le sauvement des sept pechiés mortelz qui touchent a l'ame je vous diray le sauvement du corps , et par pluseurs façons , dont le premier est sur le fait d'amours .
Le vray et loial amoreux qui est gentil homme , sain et net de sens et de corps et qui jour et nuyt tent a l'amoreuse queste et grace de sa tresbelle dame et par les VIJ façons contraires aux sept pechiés mortelz , si comme j'ay dit , laquelle dame sera quant a honneur la non pareille des autres - je appelle toutes dames , car toutes sont dames en amours - prenons qu'elle n'ait jamais volunté d'amer lui ne autre par amours , si veullent nature , droit et raison que elle l'en doit trop mieulz amer , priser et honnorer , et tellement que de son bien , de son honneur et de tout son avancement elle en sera joyeuse , et , par contraire , doulente de son desplaisir , quelque dame qu'elle soit .
Et lui pour quelque gentil homme qu'il soit , tel que j'ay dit , de ses biens a son besoing ne lui fauldra jamais , ou elle de nature , nature autrement seroit villaine , ingrette et digne d'estre bannie de toutes gens de bien et puis gectee ou tresgrant et puant abisme du pechié de ingratitude en ame et en corps , combien que jamais n'en oÿ parler de nulle qui telle fust .
Et par ainsin le vray amoreux qui est sauvé en ame se puet ainsi sauver en corps .
LA DAME .
- Et quant au surplus , touchant l'autre sauvement du corps , le vray amoreux gentil homme qui n'est point ordonné ne disposé aux estudes des tres prudentes et saintes sciences de theologie , des decrez , des loys ne autres estudes de science , fors que a la tres noble et illustre science et mestier des armes , auquel pour acquerir honneur et la tres desiree grace de sa tresbelle dame , quant il y est , ce est cellui qui se monstre et qui se presente le premier , et fait tant que entre les autres il est nouvelles de lui .
Et quant il est a la messe c'est le plus devot , a table le plus honneste , en compaignie des seigneurs et des dames le plus avenant , de ses oroilles nul villain mot escouter , de ses yeulz un faulz regart , de sa bouche un deshonneste parler , de ses mains nul faulz serement ne atouchement , de ses piez en nul deshonneste lieu aler .
Que vous diroie je ? Il sur tous sera le mieulz condicionné , et en faiz d'armes a son pouoir le mieulz et le plus nouvellement armé , monté et abillié .
Et pour l'amour de sa dame sera armez a cheval et a pié , et ja soit ce que on pourroit dire que ses armes sont faiz de vanité qui sont par l'Eglise deffendues , ainsin que aux decrez est escript , qui dient ainsin comme j'ay oÿ racorder; et premier ou il dit : Et alibi non temptabis Dominum Deum tuum .
Car on veult savoir se Dieu aidera a cellui qui a bon droit .
Item : Predestinaciones XXIIJa , questione quarta , ou experience et droit ne permet ce fait .
Encores veul prouver que c'est pour tempter Dieu , car les clers dient que demander chose contre nature est pour miracle ou pour tempter Dieu .
Et puis “ De Purgatione Vulgary ” per totum , in capitulo “ Consuluisti ” secunda , questione quinta .
Item : capitulo “ Predestinaciones ” vicesima tertia , questione quarta , et notabiliter in capitulo “ Gloriosus de veneracione sanctorum , ” libro sexto .
Item : codice “ Ut nemo in propria causa sua jus sibi dicat , ” per totum; Codice “ De Gladiatoribus tollendis , ” lege una , libro XJo .
Et des autres decrez sans nombre deffendens tous gaiges de bataille , et ces armes que je dy .
Mais les empereurs , les roys et les autres princes terriens , selon leurs drois et leurs coustumes de seignories temporelles , telles batailles ont ordonnees et maintenues en cas que la chose le requiere .
Et de ceste question fut un grant debat entre le Saint Pere pape Urbain , Ve en celli nom , et le bon roy Jehan de France de un gaige de bataille que il tint de deux chevaliers , l'un françois et l'autre anglois , a Villeneuve d'Avignon , et combien que le pape voulsist garder les drois des decrez , commanda et fist mectre cedules par toutes les portes des eglises que personne sur peine d'excommunicacion ne alast veoir ceste bataille .
Et non pourtant le tres crestien roy , pour garder ses previleiges roiaulz , ne s'en voult point detenir et voult user des loys des princes temporelz qui dient ainsin : Leges de pa .
.
, et eius pairapho « Si quis homines; » eadem lege « Et una re .
.
, » parapho « Si quis alium .
» Lege lombarda que incipit « Si quis , » parapho ulto .
Lege lombarda « De const .
.
, » et lege « Similiter , » parapho ulto .
In lombarda « De omicidio , » lege « Si quem .
» In lombarda « De pariti .
.
, » lege ultima .
In lombarda « De omicidio , » lege « Liber homo .
» In lombarda « De fur .
.
, » lege « Si quis alium .
» In lombarda « De adulterio , » lege tercia .
Et maintes autres sur ce fait de batailles par querelles , les loys qui se dient lombardes les permectent grandement et en pluseurs façons .
Toutesfoiz , au jour d'uy elles sont moult deffendues par l'ordonnance du tres crestien roy le bon roy Phelippe desquelles au jour d'uy nous usons; c'est assavoir par quatre choses seullement et pour nulle plus .
La premiere cause est qu'il soit chose notoire , certaine et evidente que le malefice soit advenu , et ce signiffie la clause ou il appera evidenment omicide , traison ou autre vray semblable malefice par evidente suspection .
La secunde cause est que le cas soit tel que mort naturelle s'en doye ensuir , excepté cas de larrecin , a quoy gaige ne chiet point , et ce signiffie la clause par quoy peine de mort ne doit ensuir .
La tierce cause est que nul ne puet estre pugny autrement que par voye de gaige , et ce signiffie la clause de murdre ou de traison reposte , si que cellui qui l'avroit faite ne se pourroit deffendre que par son corps .
La quatrieme est que cellui que on veut appeller soit diffamé du fait par indices ou presumpcions semblables a verité , et ce signiffie la clause des indices .
Mais ja soit ce que ces gaiges de bataille soient ainsin deffendus et reservez pour les clauses que l'Eglise et decrets ont ordonné , les ungs pour les pechiés de tempter Dieu , les autres de vanitez , le vray amoreux , retournant a mon propos , ne le fait pour nul de ces deux pechiés , fors seullement pour acroistre son honneur et sans querelle ne le prejudice de nullui .
Car je respons pour lui que a l'entrer des armes il ne vouldroit le mal ne deshonneur de cellui a cui il les feroit , autant que le sien .
Et de ce en doit requerir Dieu en aide et en tesmoing , dont en tant qu'il touche a lui et que Dieu le veulle mieulz oïr , il voist confez et repentens pour les perilz qui s'en peuent ensuir des seremens que ilz font; et des serimonies je me passe pour abregier .
Mais quant le vray amoreux part de son pavillon tout armé comme il doit estre , garny de sa pavesine et de tous ses bastons que sur lui il doit porter , lors fait le grant signe de la croiz , puis baise sa banerolle; et lors on lui baille en sa destre main sa lance ou son espee de giet pour offendre et soy deffendre au mieulz qu'il puet .
Et la est assis sur l'escabel , ou sur ses piez , jusques a l'appel ou dit du juge ou mareschal du champ .
Alors ce vray et loial amoreux desmarche et se part hardiement et fierement , semblant que doye tout mangier , et fait aussi sur sa garde ses premiers cops mesureement et actrempeement , ainsin que dit Valerius Maximus en son VJe livre , ou il dit que c'est grant blasme au duc de la bataille ou combateur de dire “ Je ne cuidoie pas qu'il feist ainsin ” , car entre toutes les choses qui se concluent et finissent par fer , comme font les batailles , qui sont les plus perilleuses , car nul pour les amender ne les puet refaire deux foiz , et semblablement des faiz de guerre qui se doivent conclure et puis conduire par bon , meur et sain conseil , et a ce conferme Vegesse en son premier livre de l'Art de Chevalerie , ou il dit : “ ceulz qui errent en toutes choses sans raison , tout ce puet amender fors que es erreurs des desordonnees guerres et batailles , ausquelz n'est nulz qui s'i peust opposer , car la peine incontinent ensuit son mesfait ” .
Et pour ce , mon ami , le saige , vray et loial amoreux est et doit estre en tous ses faiz et ditz ordonné et mesuré .
Et ce sont ceulz qui communément , ja soit ce qu'ilz ne soient de corps ou de gens d'armes les plus fors ou puissans , occient souvent les batailles et soubsmectent les armigeres guerres et les corps , en ensuivant le dit du Saige qui dit , comme est dit devant : Malo mori fame quam nomen perdere fame .
C'est a dire , mon ami : j'ayme trop mieulz morir de fain que perdre bonne renommee .
Et encores ce parfait amoreux , a tous ceulz qui bien lui ont fait ou feroient , fust en conseillier , en chastoy , ou en dons , il ensuit tous les jours le dit de Aristote qui dit : Diis parentibus et doctoribus non possumus reddere equivalens .
C'est a dire , mon ami , que aux dieux , aux parens - est entendu que a Dieu , aux peres , meres et autres de son sang - et amis de doctrine jamais ne pourroient rendre l'equivalent des biens qu'ilz nous ont faiz .
LA DAME ENCORES .
- « Ores , mon ami , je vous ay remonstré et dit beaucop de choses , si prie a Dieu que tout ou la plus grant partie vous doint bien avoir oÿ et retenu .
Qu'en dictes vous ? Vostre cuer se sent il assez par temps avenir puissant de ce faire ? Or me dictes vostre entencion .
» L'ACTEUR .
- Et quant Madame eust ses parolles ainsin finees , Saintré , comme enfent et tout esprins de tant de belles doctrines , ne respondit riens .
Lors elle lui dist : « Et ! beau sire , qu'en dictes vous ? Avriez vous cuer de faire ainsin ? » Alors le pouvre conjuré , en levant ses yeulz sur elle , en basse voiz ly dist : « Oÿ bien , ma dame , volentiers .
» - « Feriez , mon ami ? » - « Ma dame , oÿ , de bon cuer .
Mais qui est la dame telle que vous dictes , qui vouldroit mon service , et amer un tel que je suis ? » - « Et pour quoy non ? » dist Madame , « n'estes vous pas gentil homme ? n'estes vous pas beau josne filz ? ne avez vous yeulz pour regarder , oroilles pour oïr , bouche et langue pour parler , bras et mains pour servir , jambes et piez pour aller , cuer et corps pour acomplir et loialment vous employer a ce qu'elle vous vouldroit commander ? » - « Ma dame , si ay .
» - « Et donques , » fist elle , « pour quoy ne vous aventurez vous ? Cuidiez vous que , pour quelque bien qui soit en vous , il soit dame qui ayme tant soit peu son honneur que de la servir elle vous doye prier - combien que aucunes sont tant constraintes par amours que force leur est de monstrer doulcement le bon vouloir que elles ont , et par ce donnent façon de proceder ? Et donques pourquoy ne vous aventurez vous ? Car tant plus sera la dame de bien , si vous en prisera elle mieulz .
» SAINTRé .
- « Ma dame , j'avroie aussi chier morir que de moy offrir et estre reffusé , et puis estre mocqué et farsé , ainsin comme d'autres ont esté , que j'ay oÿ dire .
Et pour ce , ma dame , me vault mieulz estre tel que je suis .
» Et quant Madame l'oïst ainsi parler et par raison , et qu'il n'entend pas ou elle veult venir , lors ne se peust tenir de son cuer descouvrir , et lui dist : LA DAME .
- « Or ça , comme bon crestien et gentil homme que vous estes , vous me promectez , sur Dieu , sur vostre foy de crestien et sur vostre honneur - cy n'a que vous et moy qui nous puisse oyr - que , de chose que je vous die , a personne qui puisse vivre ne morir , par quelque façon que ce soit , vous ne direz , descouverrez ne ferez savoir ce que je vous diray presentement ne autrefoys , et que ainsin de vostre main a la mienne le me promectez ? » - « Oyl , » dist il , « ma dame , sur ma foy .
» LA DAME .
- Alors Madame lui dist : « Or ça , Saintré , se je estoie celle que vous ay dit , et vous vousisse pour moy loialment servir vous faire des biens et a grant honneur pervenir , me voldriez vous obeir ? » L'ACTEUR .
- Le petit Saintré , qui en service de seulle dame d'amours onques n'avoit eu pensee , ne sceust que dire fors soy agenoillier , et dist : « Ma dame , je feroie tout ce que me vouldriés commander .
» - « Et ainsin , de vostre main en la mienne , vostre foy me promectez ? » - Oïl , par ma foy .
Et par ma loiaulté , ma dame , ainsin que je le vous prometz le tiendray , et feray tout ce que vous me vouldrez commander .
» - « Or vous levez et entendez bien mes parolles et les retenez .
» LA DAME .
- « Tout premiers je veul et commande que sur toutes choses vous amez Dieu de tout vostre cuer selon les commandemens de Sainte Eglise , au mieulz que pourrez et savrez .
Encores veul et vous commande que aprés Dieu vous amez et servez la benoite Vierge Marie sur toutes autres choses le mieulz que vous pourrez et savrez .
Encores veul et vous commande que amez et vous recommandez a la tresbenoite vraye croiz sur laquelle pour nous sauver Nostre Seigneur fut mort et passionné , que est nostre vray signe et deffense a l'encontre de tous nos ennemis et mauvais esperilz .
Encores veul et vous commande que tous les jours de quelque Pater noster ou autre oroison vous servez et vous recommandez a vostre bon ange auquel Nostre Seigneur a donné le commandement et garde de l'ame et du corps de vous , qu'il vous conduise , garde et deffende , se par vous n'est , et qu'il soit a vostre vie et a vostre mort .
Encores veul et vous commande que aiez Saint Michiel , Saint Gabriel , ou aucun autre ange , sains ou saintes de paradiz en vostre cuer a tous les jours , afin qu'ilz soient envers Nostre Seigneur et Nostre Dame vos advocas , procureurs et embassadeurs , ainsin que ont communement en la court des roys et autres grans seigneurs ceulz qui ne les peuent veoir ne a eulz parler .
Encores veul et vous commande que les dix commandemens de la foy a vostre pouoir vous accomplissez et gardez , si les vous declareray .
Premierement , tu ne aoreras nulles ydoles , ne nulz faulz dieux .
Tu ne jureras point le nom de Dieu en vain .
Tu garderas les diemenches et festes commandees .
Tu honnoreras pere et mere .
Tu ne feras point omicide .
Tu ne feras point adultere .
Tu ne feras point larrecin .
Tu ne feras point faulz tesmoinaige .
Tu ne desireras ou convoiteras la femme de ton prouchain .
Et si ne convoiteras point l'autruy .
LA DAME .
- Encores veul et vous commande que totalement vous creez les XIJ articles de la foy , qui sont vertus theologiennes , meres au bon esperit , ainsi que dit Cassidoire en l'exposicion du Credo , que foy est la lumiere de l'ame , la porte de paradis , la fenestre de vie et le fondement de salut pardurable , car sans foy ne puet nul a Dieu plaire .
Et a ce propos dit saint Pierre l'Apostre : Sine fide est impossibile placere Deo .
( XJo capo ) .
C'est a dire , mon ami , que sans avoir foy il est impossible que nul peust plaire a Dieu .
Dont les VJ articles regardent la divinité de Dieu le pere , et les autres VJ la humanité de Jhesucrist , lesquelz VJ appartenens a la divinité de Dieu le pere sont tieulz : Croire en Dieu le pere tout puissant , createur du ciel et de la terre .
Croire en son vray filz et homme Jhesucrist , nostre vray sauveur .
Croire en Dieu le saint Esperit , vray zel et amour de Dieu le pere a Dieu le filz , et de Dieu le filz a Dieu le pere .
Croire en la Sainte Eglise et a ses commandemens .
Croire en la communion des sains et en la remission des pechiés .
Croire en la generale resurrection de la char et de la vie pardurable .
Et les VJ appartenens a l'umanité de Jhesucrist sont tieulz : Croire que la seconde personne de la Trinité , c'est a savoir que Jhesus le filz de Dieu le pere fut conceu du Saint Esperit et nez de la Vierge Marie .
Croire qu'il fut crucifiez , mort et ensevely dessoubz Ponce Pilate .
Croire que incontinent qu'il fut mort il descendi aux enfers pour delivrer les sains prophetes et justes personnes qui la estoient .
Croire que au tiers jour il resuscita par sa propre puissance de mort a vie .
Croire que XL jours aprés qu'il fut resuscité il monta es cielz en corps glorifié , et que la siet a la destre de Dieu le pere .
Croire que il venra jugier les vifz et les mors au tres espouantable jour du jugement .
Encores veul je et vous commande que es VIJ dons du Saint Esperit vous devez croire et obeïr; c'est assavoir : le don de paour , le don de pitié , le don de science , le don de force , le don de conseil , le don d'entendement , le don de sapience .
Encores veul et vous commande que les huit beatitudes veulliez ensuir et croire , et premiers pouvreté d'esperit , debonnaireté de cuer , pleurs de voz pechiés et des autres , desir d'execucion de vraie justice , estre en cuer piteux et misericors , avoir purté d'esperit , paix a chascun , et estre pacient .
» LA DAME .
- « Encores veul je et vous commande que les sept vertus principales soient en vous , dont les trois sont divines , les quatre sont morelles , dont les trois qui sont divines sont foy , esperance , charité , et les quatre morelles sont prudence , actrempence , force et justice .
Encores veul et vous commande que es quatre douaires du corps vous vous delictez , c'est assavoir en clarté , en subtilité , en agillité , en passibilité .
Encores veul je et vous commande que les sept euvres de misericorde espirituelles soient toujours en vous , c'est assavoir les ygnorans enseignier , les deffaillans corrigier , les errans et desvoiez adressier , les vices d'autruy celler , les injures supporter , les desconfortez consoler , et pour tous les pecheurs prier .
Encor veul et vous commande que les autres sept euvres de misericorde corporelles vous acomplissez , et tout premiers repaistre les effamez , abruver ceulz qui ont soif , herbergier les pouvres , vestir les nuz , visiter les malades , racheter les prisonniers , ensevelir les mors .
Et sur ce dit saint Gregoire en l'epistre A Nepontiam : Je ne suis point souvenant avoir leu ne oÿ parler que nul soit mort de male mort qui ait voulentiers acomplies les euvres de misericorde , car misericorde a tant d'intercesseurs qu'il est impossible que les prieres de pluseurs ne soient essaucies .
Et a ce propos dit Nostre Seigneur en l'Evangile : Beati misericordes quoniam ipsi misericordiam consequentur .
( Mathei , Vo capo ) .
C'est a dire , mon ami , bien sont eureux ceulz qui sont misericors , car ilz ensuivront misericorde .
Encor veul et vous commande que fermement vous creez les VIJ sacremens de l'Eglise; c'est assavoir : au saint baptisme , en la sainte confirmacion , en la vraie penitence , au tres saint sacrement de l'autel , aux saintes ordres , au saint ordre de mariaige , et en la saincte unction .
Encores veul et vous commande que atout vostre pouoir vous gardez de cheoir en aucuns des sept pechiés mortelz : et premiers d'orgueil , de envie , de avarice , de paresse , de glotonnie , de yre , de luxure .
LA DAME .
- « Encore veul et vous commande que bien vous gardez de ancheoir ne tumber , pour chose qui vous puist advenir , en nul des sept pechiés contre le saint Esperit , c'est assavoir de desesperacion , de presumpcion , de impugnier verité , de endurcir en pechié , de envie fraternelle , de lesion de charité , de desesperacion finale de penitence .
Encor veul et vous commande que les sermons et les services de Sainte Eglise quant vous pourrez les oiez , et pour abregier tout ce que Sainte Eglise veult et commande , quoy que nul dye , vous obeïssez .
Encore veul et vous commande que a l'entree et ou mylieu de Caresme , a Pasques , a Pentecouste , aux cinq festes de Nostre Dame , a la Toussaint et a Noël vous confessez et que querez bon medicin de l'ame , ainsin que querriés pour la garison du corps .
Encor veul et vous commande que pour quelconques compagnie de roy , de royne , de seigneurs et de dames , ou que vous soiés , soit par champs , par villes , par maisons , quant vous verrez les ymaiges de Nostre Seigneur , de Nostre Dame , en quelque façon qu'ilz soient , - aussi de la croiz , des anges , des sains et saintes ausquelz aiez vostre devocion - que pour honte du parler ne du penser de gens vous ne laissiés a oster vostre chapperon , chappel ou barrecte de sur vostre chief se vous l'y avez , et si non que de vostre cuer les saluez .
Et le semblable soit il des pouvres qui vous requerront aumosne , se vous pouez , et si non , que en vostre cuer au mains vous en deullez et en appelez Dieu a tesmoing , et se de ce faire pour la honte des gens vous laissiez , vous pechiés mortellement , tout ainsi que faisiez par vaine gloire et vanité du monde .
» LA DAME ENCORES .
- « Encores veul et vous commande que quant vous serez grant et que suivrés les tres nobles faiz d'armes , comme les hommes de bien font qui sont es batailles par mer , par terre , corps a corps , ou en compaignies , en rencontres , en mynnes , en saillies , en eschielles , en barrieres , en escarmuches ou autrement , vous n'obliez pas ceste tres sainte beneiçon que Nostre Seigneur dist a Moyse pour le dire a Aron son frere qui estoit grant presbtre de la loy , pour beneir les filz de Ysrael , si comme dit la Bible ou livre des Nombres et au XIIIJe chappitre : Benedicat tibi Dominus et custodiat te .
Ostendat faciem suam tibi Dominus et misereatur tui .
Convertat Dominus vultum suum ad te et det tibi pacem .
Car ceste beneiçon partant de la vraye bouche de Nostre Seigneur me semble estre plus loable et plus proffitable que nulle que je saiche , et pour ce la vous recommande au lever et au couchier de vostre lit .
Mais il me semble que vous en la disant en ceste façon beneirez les autres et non pas vous , pour ce me semble que en faisant sur vous le signe de la croix devez dire , c'est assavoir : Benedicat michi Dominus et custodiat me .
Ostendat faciem suam michi Dominus et misereatur mei .
Convertat Dominus vultum suum ad me et det michi pacem .
Et puis faites ce que devrez faire liement , car ja mal ne vous en pourra venir .
Laquelle beneiçon monseigneur Saint François dist a frere Lyon son compaignon , tempté de aucune diabolique temptacion , laquelle onques puis ne lui vint .
» LA DAME .
- « Encore veul et vous commande que quant vous serez grant et irez aux fais des armes et aux batailles et quant vous serez seigneur de voz ennemis et que serez temptez de vengence ou de cruelle chaleur , qu'il vous souvienne des paroles que Dieu dist ou premier livre de la Bible , in Deutronomii : Quicunque fuderit sanguinem humanum fundetur et sanguis illius .
Encores dist il en sa Passion : Qui gladio percutit gladio peribit .
Encores dist il a David : Non edificabis michi domum quia vir sanguinium es .
Encores dist il par la bouche de David : Virum sanguinium et dolosum non dimidiabunt dies suos .
C'est a dire , mon ami , que hommes de sang ne verront ja la fin de leur aige .
Et dit , mon ami , cy devant que qui de coustel tue de coustel sera tué .
Encores dist il : Virum sanguinium et dolosum abhominabitur Dominus .
C'est a dire , mon ami , que l'omme a sang et malicieux est abhominables a Nostre Seigneur .
Encores dist il par la bouche de David : Si occideris , Deux , peccatores , viri sanguinum declinate a me .
C'est a dire , mon ami : Si tu tues les pecheurs de Dieu , le sang des hommes se declinera a moy .
Et tant d'autres pitiez et misericordes nous a il commandees et monstrees en sa propre personne , dont toutes les Escriptures en sont plaines , que trop seroit longue chose a plus grant clerc les vouloir toutes reciter .
Et pour ce , mon ami , tant de ce tres inhumain pechié comme de tous les autres veul et vous commande que vous gardez a tout pouoir de offendre Dieu , Nostre Dame et la court de paradiz , et prendre exemple aux tres belles parolles de Seneque , qui estoit payen , qui dit : Si scirem deos ygnoscituros et homines ygnoraturos , non tamen dignarer peccare propter vilitatem ipsius peccati .
C'est a dire , mon ami , se je savoie les dieux ne avoir point de cognoissance et que tous hommes fussent ygnorans , si ne doigneroye je pechier pour la grant vilté qui est de pechier .
Or advisez donques , mon ami , de cestui Seneque qui estoit paien et tant abhominoit les vices et pechiez , dont les devons nous bien abhominer , qui sommes par vray baptisme en la tres sainte foy de Jhesucrit .
Lesquelles choses veul et vous commande que faites vostre pouoir d'acomplir .
LA DAME ENCORES .
- « Et quant au surplus qui touche vostre personne , je veul et vous commande que tous les matins quant vous leverez et tous les soirs quand vous coucherez vous vous signez en faisant le signe de la croix bien parfaitement , et qu'elle ne soit ne par tors ne par biaiz ainsin que vous ay dit et que ces diaboliques caractes sont , et a Dieu et a Nostre Dame et a la vraye croiz et a vostre bon ange et a tous sains et saintes voz advocas vous recommandez .
Et assez matin vous levez et habilliez le plus joieusement et honestement que vous pourrez et sans grant bruit .
Et quant serez en vostre pourpoint lassiez et vos chausses bien nectes et bien tendues et voz solers bien nez , lors vous pignez , voz mains et vostre face lavez , puis nectiez vos ongles et s'il est besoing , les roigniez , et lors signez vous et faites vostre robe cuillir .
Et quant serez tout abillié , a l'issir de vostre chambre faites le signe de la croix , et a Nostre Seigneur et a Nostre Dame , a vostre bon ange et a tous sains et saintes vous recommandez et faites ce que dist saint Augustin qui dit : Primo querite regnum dei .
C'est que avant nulle euvre , quele qu'elle soit , a l'eglise vous en alez et prenez de l'eaue benoite , puis a la messe se la trouvez , et si non , devant la figure et remembrance de Nostre Seigneur a genoulz vous mectez , et aussi a Nostre Dame , et a jointes mains , sans regarder ça ne la , faites voz prieres et oroisons de tout vostre cuer , non pas a eulz mais pour l'amour de Cellui qui est es cielz .
Et puis en la chambre de parement vous en alez et la avec les autres chevaliers et escuiers actendez tant que monseigneur le roy et madame la royne ou l'un d'eulz voisent la messe oyr , et aussi les convoiez , et se vous n'avez oÿ messe , lors a genoulz vous mectez et sans nulle part regarder , fors adviser que ne soiés devant quelque seigneur ou dame , chevalier ou escuier , que par honneur voist devant vous , et aussi ne vous mectez pas ou nombre des varlez , car de tous estas le moien est le meilleur , ainsin que dit le Philosophe en ses Ethiques ou il dit : Virtus consistit in medio .
C'est a dire , mon ami , que la vertu consiste es choses moyennes .
Et le versifieur sur ce dit : Medium tenuere beati .
C'est a dire , mon ami , que les gens qui ne cerchent monter trop hault et sont contens de raison , ils sont benoiz .
Et la honnestement et de bon cuer oyant messe dictes voz heures , et puis Monseigneur et Madame honnestement reconvoiez , et se vous avez fain ou soif alez sceurement desjuner et ligierement , actendant le disner .
Mais que ce ne soit par glotonnie de boire ou de mengier , fors seullement , ainsin que j'ay ja dit , que le Philosophe dit que l'en doit seullement mangier et boire pour vivre et non pas vivre pour boire et pour mangier; et est bien vray le commun dit des maistres , que la gueule tue plus de gens que les couteaulz ne font .
Et encores vous deffens que ne soiez noiseux ne menteur ne rapporteur de choses mal dites dont nul mal s'en puist ensuir .
Cassidoires dist ou livre des loanges saint Pol que la condicion de mauvaitié est telle que d'elle mesmes ou elle n'a nulz contredisans si dechiet elle et se publie a l'apparant de tous , mais au contraire est la condicion de verité , car elle est si tres estable et si ferme que tant plus a de contredisans se eslieve elle plus et croist .
Et a ce propos dit la sainte Escripture : Super omnia veritas ( Secundum Esdre , IIJo capitulo ) .
C'est a dire que verité est sur toutes choses .
Et pour ce , mon ami , soiez tousjours ferme et veritable et fuiez la compaignie des bourdeurs et des rumoreux , car trop perilleuses gens sont .
Aussi , que soiez loyal de bouche , des mains , et servir chascun a vostre pouoir sans desservir et sans nul service reprouchier , suivez la compaignie des bons , oez et retenez leurs parlers , soiez humble et courtois ou que vous soiez , sans vous venter ne trop parler , ne aussi estre muet , car le proverbe dist que pour trop parler , et estre mus , puet ou bien estre fol tenus .
Gardez vous bien que dame ou damoiselle ne soit blasmee pour vous , ne quelque autre femme , quelle qu'elle soit; et se vous trouvez en compaignie que l'en en parle deshonnestement , montrez par vostre gracieux parler qu'il vous en desplait , et vous en partez .
» LA DAME ENCORES .
- « Encores veul et vous commande que des pouvres soiés piteux , et ne diffamez autrui pouvreté , et , selon vostre puissance , de voz biens leur departez et vous souvienne du dit de Albertus qui dit : Non tua claudatur ad vocem pauperibus auris .
C'est a dire , mon ami , que tes oreilles ne soient pas closes a la voix des pouvres gens .
Encores veul et vous commande que se Dieu vous avoit par les dons de fortune en aucun hault estat monté , que bien vous gardez de non oblier les tres glorieuses et pardurables richesses des cielz , pour celle de ceste tenebreuse et transsitoire vie .
Sur ce vous avons ja dit sur le dit du versifieur qui dit ainsin : Quando dives moritur , in tres partes dividitur : caro datur vermibus , percuniam parentibus , animam demonibus nisi Deus miseretur .
C'est a dire , mon ami , que quant le riche sera mort , lui et ses biens seront partis , et premiers la char sera donnee aux vers; son or , son argent et ses bagues et tout ce qu'il a a ses parents; et son ame aux diables se Dieu de sa grace n'en a mercy .
Et a ce propos , mon ami , souvienne vous de ce tresbel dit de Aristote , qui dit ainsin : Vir bone que curas res villes et res perituras , Nil proffituras dampno quandoque futuras Nemo diu manssit in crimine , sed cito transsit Et brevis atque levis in mundo gloria que vis .
C'est a dire , mon ami , que Aristote en Generale Doctrine dit : O tu homme qui par aventureuse force te esforces de monter es haulz estas de gloire et de richesses , prens garde que par tes mesmes forces tu ne soies trabuchiés en bas , car onques nulle esforceuse haultesse ne fut sans grant peril , et quant tout est fait , et qui pis est , il faut morir .
» LA DAME .
- « Encores veul et vous commande pour vous recorder que en vostre grant prosperité il vous souvienne du dit de Seneque en son darrain livre des Benefices et ou XXJe chappitre ou il dit de ceulz qui sont levez es haulz estas , qu'i'n'ont de rien plus grant besoing fors que on leur die verité; et sur ce ensuit sa sentence sur les envies et grans debas qui sont es cours aux grans seigneurs , a qui leur pourra mieulz complaire et plus soubtilement flater .
Et de ce est escript en Politique , au tiers livre et au IXe chappitre , que le flateur est ennemy de toute verité , et que il fiche ainsin que un clou en l'eul droit de son seigneur , quant il l'escoute , dont les seigneurs sont avuiglez , par quoy ilz en perdent l'amour de Dieu , honneur et cognoissance de eulz mesmes , dont ne scevent les pluseurs quelles choses prendre ne quelles laissier , et cuident estre bien loez de ce dont ilz sont tresfort blasmez , et blasmez de ce dont ilz seroient fort loez .
Et tout ce n'est que par faulte que on ne leur dist la verité .
Et pour ce , mon amy , entre toutes les choses que je vous ay dictes et diray , vous gardez , eschievez et fuiez la tres perilleuse compaignie de ces flateurs dont , se vous avez estat et de quoy , en trouverez assez .
Lesquelles choses je vous ay dictes pour estre vray ami de Dieu et un des hommes renommez de ce royaume , voire du monde , de celz du jour d'uy .
Et par ainsi ne pourrez faillir que en les suivant au service de vostre dame et d'amours ne soiez vrayment sauvez , non seullement en corps , mais en ame et en corps .
Si vous doit souffire pour ceste foiz , et quant je verray que ainsin vous vous gouvernerez , ou au moins de toutes ces choses au mieulz que vous pourrez , alors je vous aimeray , feray des biens , et serez mon ami vraiement .
Et qu'en dites vous de cecy ? Avez vous cuer de moy obéir ? » SAINTRé .
- Alors le petit Saintré a genoulz se mist , puis dist : « Ma dame , de tout ce je vous remercie , et le feray bien se Dieu plait .
» LA DAME .
- « Ferez ? » dist Madame , « et je verray que vous ferez .
Or faites donques bonne chiere , comment qu'il soit , et de chose que je vous die a present ne vous soussiez , ne aussi veul je que point vous en riez , afin que mes femmes ne se apparçoivent de noz volentez , mais devant elles faites ainsin l'esbay comme faisiez par avant , et actendez moy cy , car je revenray tost .
» L'ACTEUR .
- Alors Madame d'estre assise se lieve et tout hault a ses femmes dist : « Et que cuidiez vous de ce faulz garçon ? Le ay je bien longuement confessé ? Il n'est en ma puissance que j'aye peu savoir qui sa dame est .
» Lors comme par couroux lui dist : « Allez vous en , garçon , car jamaiz ne vauldrez riens ! » Et a l'entrer de sa garderobe elle se tourna si comme par couroux , tout a cop lui dist : « Atendez moy , maistre , actendez ! Car je veul encores compter a vous .
» Lors tout asseuré comme elle lui avoit dit , faisant un peu l'esbay il se arresta , si ne tarda gueres que Madame revint , puis l'appella et dist hault que toutes la pouoient bien oyr : « Or ça , maistre , ça , pourray je savoir qui vostre dame est ? Et se je la devinoye , par vostre foy le me diriez vous ? Est ce point telle , telle ne telle ? » - « Ma dame , nanil .
» - « Telle , telle ne telle ? » - « Ma dame , nanil .
» - « Ho ! dist Ysabel , ma dame , or sommes nous desobligees , car nous vous estions tenues pour lui que a ceste foys il avroit dame choisie .
Et vous veez que ce n'est de celles aucune , et donques fault il qu'il en ait une .
Et puis que ainsin est , tirez le a part , et se il est tel qu'il doit estre il la vous dira , et sera quictes de sa foy .
» Et lors Madame , tout en riant et par maniere de farsse , tout a part le tira et puis coyement lui dist : LA DAME .
- « Mon ami , je vous donne ceste boursecte telle qu'elle est , et XIJ escus qui sont dedens .
Si veul que les couleurs dont est faite et les lectres entrelassees , d'ores en avant pour l'amour de moy vous portez .
Et les XIJ escus , vous les emploiez en un pourpoint de damas ou de satin cramoisy , et deux paires de fines chausses , les unes de fine escarlacte et les autres de fine brunecte de Saint Lo , qui seront toutes brodees du long et par dehors des couleurs et devise que la boursse est .
Et si en avrez quatre paires de draps linges et IIIJ couvrechiez bien deliez , des soulers et des patins qui soient bien faiz , et que je vous voye bien joly dimanche prouchain .
Et se de cecy vous vous gouvernez bien et gentement , bien brief , au plaisir de Dieu , je vous feray mieulz .
» L'ACTEUR .
- Le petit Saintré , comme josne enfant , innocent et plain de honte , voult la boursse reffuser en disant : « Ma dame , je vous en remercie , ne vous desplaise .
Je n'en prendray riens , car je ne le vous ay pas desservi .
» LA DAME .
- « Desservi ? » dist Madame , « bien sçay que ne le m'avez pas desservi , mais vous le me desservirez , se Dieu plait .
Si veul et vous commande que la prenez .
» Et en disant ce , celeement et coiement , en sa manche , d'un atour bien enveloppé la lui mist; puis lui dist : « Or vous en alez , et pensez de bien faire , que j'aye bonnes nouvelles de vous , et a Dieu soiez .
Mais ne revenez plus a la galerie jusques a ce que vous soiez abillié .
Et pour le present autre chose ne vous dy , fors que je prie a Dieu que toutes ou la plus grant partie des choses que vous ay dictes puissent estre en vous .
» Alors Madame , a haulte voix , feynant estre coroussie , lui dist : « Or vous en alez .
Fuiez ! failly de cuer et de pensee; pour ceste foiz alez ! Mais encores n'estes vous pas quicte : une autre foiz nous compterons a vous .
» L'ACTEUR .
- Et quant il fut hors de la chambre , et eust prins son piteux congié , elle dist a ses femmes en riant : « Je croy que nous perdrons bien nostre temps , et qu'il n'a point encores tant de sens que il entende d'avoir dame , ne que il pensast onques d'estre amoreux; mais au moins nous en avons ris , et encores rions .
» Alors Madame se fait devestir sa robe et se met a dormir , et ainsin font toutes , dont a pluseurs ce long parler de Madame a Saintré , pour le talent de dormir , leur ennuye malement .
Et cy me tairay aucun peu de Madame et de ses femmes , pour revenir a petit Saintré .
L'ACTEUR ENCORES .
- Le petit Saintré , quant il fut bien loing de la chambre , se tira a un costé et regarda de ça et de la se nul le veoit , lors tira la boursse de sa manche et la desveloppa .
Et quant il la vist si belle et les XIJ escus dedens , n'est pas a doubter se il en fut content; lors commença en son cuer la joye telle qu'il ne pensoit pas estre mains riche que le roy .
Mais pour donner fin aux commandemens de Madame , et pour estre diemenche ainsin joly , fist en son cuer maintes petis joieux pensemens .
Lors s'en va a Perrin de Sole , qui tailleur du roy estoit , et lui dist : « Perrin , mon ami , pour combien avroye je diemenche prouchain un pourpoint pour moy tout fait , qui fust de damas bien cramoisy ? » Perrin qui l'avisa un petit , print sa mesure , puis lui dist : « Avez vous de l'argent ? » - « Oyl , Perrin , mais qu'il ne me fust trop chier .
» Et lors Perrin , pour ce qu'il estoit a tous si gracieux , lui dist : « Mon filz Saintré , sur ma foy , je ne puis a mains de VJ escus , mais il sera du plus fin .
» Adonc Saintré , comme josne et volenteis , met main a la bourse et lui bailla les VJ escus .
Et quant eust son pourpoint payé , lors s'en va a Jehan de Busse , qui de chausses servoit le roy , et fist marchié que deux paires de chausses lui cousteroient , l'une parmi l'autre , deux escus , qu'il paya tantost .
Puis vint a François de Nentes , brodeur du roy , et lui monstra la boursse pour broder , ainsin que Madame avoit devisé , dont le marchié fut a deux escus .
Et par ainsin ne lui en resterent plus que deux .
Lors s'en vat a une bourgoise de Paris , a qui le seigneur de Saintré son pere l'avoit pluseurs fois recommandé , et ly dist : « Marie de Lisle , ma bonne mere , avroye je bien deux paires de fins draps linges pour un escu ? » - « Oïl bien , » dist Marie .
- « Ma mere , veez le cy , et faites que diemenche j'en puisse porter les ungs .
» Lors de son sain tira la boursse ainsin enveloppé et lui monstra les deux escus .
« Et ! mon filz , » dist elle , « et qui les vous a donnez ? » - « Certes , » dist il , « madame ma mere m'en a XIJ envoiez; si vous prie que l'un soit employé en linges , et l'autre , avec la bourssecte , me soit gardé .
» Et quant Marie vist la belle bourssecte , si en fut moult aise pour l'amour de lui et dist : « Dieu doint bonne vie a Madame , qui ainsin pense de son filz .
» Puis lui dist : « Et ou sont les autres dix escus ? » - « Ma mere , » dist il , « ilz sont ja emploiez .
» - « Helas ! mon filz , » dist elle , « je croy que les aiez perdus , ou tresmal emploiez .
» - « Ma mere , » dist il , « non ay , vraiement , et diemenche vous le verrez .
» Et ainsin passa toute celle sepmaine jusques au diemenche matin que a la chambre de Jaques Martel , premier escuier d'escuerie du roy , ou le petit Saintré et les autres paiges du roy dormoient , vindrent ledit Perrin de Solle , tailleur , Jehan de Busse , chaussetier , François de Nantes , brodeur , et Guillaume Soldam , cordouanier , tous du roy , qui portoient , l'un le pourpoint , l'autre les chausses brodees , solers et patins , tous a un cop .
Et quant Jaques Martel sceust qu'ilz estoient a l'uis de sa chambre assemblez , leur fist ouvrir .
Et quant ilz furent entrez ens , et il les vist porter ces choses , leur demanda pour cui c'estoit .
« Nostre maistre , » dirent ilz en riant , « c'est pour nostre maistre le petit Saintré .
Nous sommes tous a lui .
» Alors Jaques se tourna vers le petit Saintré et en riant lui dist; « Je croy , Saintré , que vous avez a voz receveurs compté .
» - « Nostre maistre , » dist il , « c'est madame ma mere qui y a donques compté , car elle m'a envoié de l'argent pour moy esbanoyer et pour mes necessitez; et me semble que d'argent n'ay je mie granment que faire , fors pour moy honnestement abillier .
» - « Et ! vraiement , » dist l'escuier , « je vous amoie bien par avant , mais encor vous ayme je assez mieulz .
» Lors se tourna vers les autres gentilz hommes paiges et leur dist : « Ha ! tres mauvais garçons , vous ne feriez a piece ainsin , ains les yriez plus tost despendre en jeu de dez , par cabarés , par tavernes et en autres deshonestes lieux; si vous en ay je bien batus pour en estre chastiez .
» Et lors il dist aux maistres : « Or sus ! abilliez le moy tost et le me faites bien joly .
» Et quant il fut du tout abillié et vestu , le petit Saintré , qui desja les avoit tous paiez , donna aux compaignons la moitié d'un escu , et l'autre moitié aux varlez de l'escuier , qui ja assez plus que nul des autres paiges l'amoient , pour ce que il leur donnoit de ses despoilles volentiers .
Et quant l'escuier et tous furent abilliez , aprés lui s'en vont a la messe , puis en la chambre de parement actendre le roy; mais ce n'estoit pas sans grans envies et sans grans raisonnemens que les autres paiges sur lui avoient .
Et quant le roy sailly de sa chambre et voit le petit Saintré ainsin abillié , il se print a rire et demanda a l'escuier dont ce venoit qu'il estoit ainsin jolis devenus .
« Sire , dist il , je fus le matin tres esmerveilliés quant Perrin de Solle , Jehan de Busse , François de Nantes , Guillaume Soldam et leurs varlez vindrent en ma chambre lui apporter ces abillemens : je cuiday bien estre prins .
» Lors le roy et tous les seigneurs qui avec lui venoient le commencerent fort a loer , puis dist le roy : « Je vouldroie qu'il eust plus IIJ ou IIIJ de mes ans : il seroit mon varlet tranchant .
» Et a ces parolles le roy entra en la chappelle , et la royne qui venoit aprés lui .
Et quant les messes furent dictes , au retourner qu'ilz firent , Madame vist le petit Saintré , un peu loing , ainsin gracieusement abillié , lors en alant se avança et dist a la royne : « Hee ! ma dame , veez ce petit garçon Saintré , comment il est jolis ! » - « A ! » dist la royne , « belle cousine , vous dictes verité , et vraiement il le fait bon veoir .
» Lors entrerent en la sale pour disner .
Madame , a qui ses yeulz ne cessoient que de le regarder , pour plus couvertement le veoir , et pouoir a lui parler , appella des autres dames et leur dist : « Voulons nous veoir quelz devises en ses chausses porte le petit Saintré ? Et n'a pas Dieu bon temps , dist elle , quant telz gens veullent devises porter , et contrefaire l'amoreux ? » - « Hé , madame , il lui part de bonne volenté .
» Lors dist l'une : « Hé ! pour Dieu , ma dame , voions que c'est , » et l'autre : « Ma dame , departons nous en .
» Et lors Madame et elles vers unes fenestres se trayrent , puis le firent a elles venir; si lui dist Madame , tout ainsin que s'elle n'en sceust riens : « ça ! maistre , ça ! nous voulons savoir et veoir quelle devise est que en voz chausses portez .
» Alors le petit Saintré , qui a genoulz estoit , se fist aucunement prier .
« Certes , » dirent elles , « nous le verrons , et faisons tost , car le roy veult disner .
» Lors l'une prent le bras , l'autre prent l'espaule , les autres parmi le corps , tant que sur piez le font lever; lors Madame et toutes les autres et pluseurs qui n'y furent pas appellees ces devises veirent , dont il fut tres loé .
Mais du grant plaisir que Madame en print , son cuer et son corps en furent tous ressaisiez .
Et quant les tables furent levees et les graces dictes , pour abregier , lors menestrers commencerent a corner et les cuers joieux commencerent a dansser et puis a chanter , tant que le roy , pour soy retraire , demanda les espices et vin de congié .
Et endemantiers que ilz danssoient , le petit Saintré les yeulz de Madame ne cessoient de regarder , tant danssoit et chantoit bien; lors elle s'apensa qu'elle vouloit plus a lesir veoir sa devise et a lui parler , car tant plus elle le regardoit , et tant plus il ly plaisoit , que en la court n'avoit cellui ne celle qui ne le jugast une foiz estre homme de bien .
Dont endemantiers qu'il portoit la tasse au vin de congié , Madame en passant lui dist : « Faites comme l'autre jour , petit Saintré , » laquelle parolle il entendi bien .
Si ne tarda gueres que le roy se retray et que la royne a dormir se mist .
Lors Madame s'en vint en sa chambre , si trouva le petit Saintré aux galleries , comme elle lui avoit dit; si lui dist comme demie esbaïe : « Hee ! maistre joly , estes vous cy ? Marchiés devant : vous estes fuy cinq ou six jours; il faut compter a vous .
» Puis se tourna a ses femmes et leur dist : « Il nous fault veoir les devises de ce garçon; et savrons , se nous pouons , dont il les a , et que ce est .
Je ne puis croire qu'il ait le sens ne entendement d'estre amoreux .
» Et en devisant ces choses elle fut en sa chambre; lors donna a tous congié , fors que a lui , puis fist clorre la porte; et la , ou mylieu de toutes , voult Madame bien ces devises regarder .
Puis lui dist : « Hee ! maistre , maistre , vous dictes que n'avez point de dame , et vous faites si le joly ! » - « Ma dame , » dist il , « c'est , Dieu mercy , madame ma mere qui m'a fait ainsin joly .
» - « Et comment , » dist Madame , « vous a elle fait si joly , elle qui est en Thoraine , et croy que jamais ne fut yci ? » - « Ma dame » , dist il , « XIJ escus qu'elle m'a envoiez en une belle boursecte d'or et de soye me ont fait ainsin joly .
» - « Et ! vraiement , » dist Madame , « il nous fault veoir cette boursecte et savoir ou sont ces XIJ escus alez; et s'ilz ne sont bien emploiez , je ly escripray et que elle ne vous en envoie plus .
» Lors le petit Saintré traist du sain la bourssecte enveloppee de un fin petit couvrechief , et Madame , qui bien asseuree estoit que nulle de ses femmes ne la cognoistroit , prent la boursecte , et devant toutes la regarde , comme se jamais veue ne l'eust; et puis regarda les devises des chausses et vist que tout estoit semblable .
Lors lui dist : « Or ça , maistre , tout premiers , que vous cousta ce pourpoint ? » - « Ma dame , tout ainsin fait j'en ai payé a Perrin de Solle six escus .
» - « Et les chausses ? » dist Madame , « qui les a faites , et que vous ont elles cousté ? » - « Ma dame , » dist il , « ces chausses d'escallate et unes autres de fine brunecte de Saint Lo me ont cousté deux escuz a Jehan de Busse , et la brodure de ces chausses m'a cousté a François de Nantes autres deux escus .
» - « Or , sire , ce sont dix escus : et qu'avez vous fait des autres deux ? » - « Ma dame , de l'un , avec IIJ solz , je en ay eu deux paires de fins draps linges , et de XX s .
.
j'en ay eu IIJ paires de soulers et IIJ paires de patins , et le surplus donné le vin aux compaignons des maistres ouvriers , et aux varlez de nostre maistre l'escuier .
» Madame , qui de tout ce fut bien aise et voist que sa gracieuseté devers les maistres ouvriers lui a aidié , aussi sa largesse bien employé , dist en riant a ses femmes : « Il en a la moitié cabassié ! » - « Par ma foy , ma dame , » dist il , « sauf vostre grace , il ne m'en est demeuré denier .
» - « Alors , » dist Madame , « a ce cop sauray je qui est vostre dame .
Or , venez ça parler a moy .
» - « Hé ! ma dame , » dirent elles , « et ! par Dieu , vous lui donnez trop a souffrir pour savoir de lui tant de choses .
» - « Ne vous chault , » dist Madame , « tirez vous toutes arriere , car je le veul savoir .
» Et quant toutes furent bien arriere , Madame lui dist : « Or ça , mon ami , jusques cy je suis bien contente de vous; pensez tousjours de bien faire , car vous n'en vauldrez que mieulz .
Entre toutes choses vous commande que tant soit il vostre ami qu'il saiche riens de nos fais .
» - « Non fera il , ma dame , car par ma foy j'aimeroye trop mieulz morir .
» - « Or ça , mon ami , je veul que vous aiez deux autres robes , dont l'une sera de fine brunecte de Saint Lo , qui sera fourree de martres , et l'autre sera d'un fin gris de Monstierviller , qui sera doublé d'un fin blanchet , pour vestir a tous les jours fors quant vous chevaucherez aprés monseigneur le roy , et si avrez deux chapperons , l'un d'escarlacte , l'autre noir , et si avrez encores un pourpoint de satin bleu , et deux autres paires de fines chausses , couvrechiez , chemises , soulers , patins et autres choses necessaires , aussi que vous jouez et esbatez de foiz a foiz a la paume , avoir des ars , des fleiches , qui sont jeux honnestes et dont les corps par raison en vaillent mieulz .
Et pour ce faire et vous entretenir , je vous donray soixante escus , et verray comment vous vous gouvernerez .
Et , car encores vous n'avez point de varlet , pour ce veul que a Gilet de Corps , qui est bon et loial serviteur de l'escuier , vous donnez tous les mois VIIJ s .
.
de pencion , et qu'il preine bien garde a voz robes , chausses et abillemens , et si bien et honnestement vous gouvernez , vous avrez collier , chayne , seinture de Behaynne , robe de damas et autres biens assez , mais que soiez loial , secret , et homme de bien .
» - « Ma dame , » dist il , « si seray je , se Dieu plait .
» - « Or , mon ami , entendez a moy : de quelzconques menasses , parolles rigoreuses que devant mes femmes ne ailleurs que je vous die , ne vous soiez mal content .
» - « Non seray je , ma dame , puis qu'il vous plait .
Ne vous esmayez de riens .
» Lors Madame , et comme de lui tres mal contente , devant ses femmes le tenssa , puis en sa garderobe entra , ouvrist l'escrin , et en une boursecte de soye met soixante escus , lors revient et l'appella : « ça ! maistre , ça ! estes vous encores advisié , et ne vous fierez vous point de moy ? Et se a moy ne le voulez dire , dictes le a dame Jehanne ou a dame Katherine , ou a Ysabel , ou a qui mieulz vous plaira .
» - « Et que vous diroye , ma dame , quant je n'en ay point ? » - « Et vous portez devises et lectres entrelassees , sire morveux que vous estes , et faites l'amoreux ! » - « Ma dame , sur ma foy , je vous ay dit celle que j'ayme plus en ce monde , et qui me fait porter ces devises .
» - « A ! maistre , maistre , vous nous cuidiez abuser que soit vostre mere .
Je croy bien que vous amez vostre mere , et que c'est celle qui vous entretient , mais ce n'est pas celle par qui vous portez cette devise .
Or ça ! venez a moy : je me suis appensee d'une autre que je n'ay point nommee .
» Lors le appella a part et lui dist : « Tenez ceste boursecte , gardez bien que ne la perdez , il y a LX escus dedens : or verray je bien comment vous gouvernerez .
Et si veul que ne venez plus aux galleries a l'eure que je y doy passer , ne que trop souvent devant moy vous arrestez .
Mais quant vous me verrez que d'une espingle je furgeray mes dens , ce sera signe que je vouldray parler a vous .
Et lors froterez vostre droit oeil , et par ce cognoistray que me entendrez , et a celle foiz y vendrez .
Or avez bien entendu ce que je vous ay dit ? » - « Oïl , » ma dame , « tresbien .
» - « or pensez donques de bien faire , si vous ameray; et quant je verray que bien vous gouvernerez , alors je vous retenray pour mon ami et vous feray tresbien joly .
» - « Ma dame , dist il , si feray je , se Dieu plait .
» - « Or vous en alez : je veul dormir , et de chose que je vous tansse devant les gens , comme je vous ay dist , ne vous esbaïssez .
» ENCORES L'ACTEUR .
- Lors Madame comme par couroux lui dist : « Alez vous en , garçon , alez ! car jamais ne vauldrez riens ! » - « Hélas ! ma dame , » dirent elles toutes , « que ne soit pas le grant congié ! et pour ce , Saintré , il vous vaulsist mieulz a Madame dire la vérité .
» Saintré , qui de Madame avoit sa liçon , faynant de estre couroucié , se agenoilla et sans dire mot prent congié .
Alors toutes se prindrent a rire des grans assaulz que Madame lui faisoit , disans : « Helas ! or l'avons nous perdu , et ne avrons plus de lui nostre deduit .
» Mais elles ne savoient pas les doulces couvenences de Madame et de lui .
« Taisiez vous , » dist Madame , « encores n'est il pas quictes : le bon du jeu ne fait que venir .
» - « Hé ! lasse my doulante , » dist Ysabel , « ce pouvre enfent est bien devant nous gehiné .
» Et a tant me tairay cy un peu a parler des ris et des jeux que Madame et ses femmes en faisoient , et vendray a parler comment il emploia ces LX escus .
L'ACTEUR .
- Quant le petit Saintré fut partis de Madame , il s'en ala tantost compter son tresor , et quant il vist telle monjoye d'escus en sa main , il fut si tres ravy qu'il ne savoit que faire ne penser .
Toute celle journee fut en pensement ou il les pourroit musser , car a l'escuier ne a autre ne les oseroit baillier en garde , pour ce que Madame lui avoit tres expressement deffendu que nul n'en sceust riens , si s'appensa qu'il les musseroit en ses puissectes jusques au landemain pour les employer , et ainsi le fist .
Celle nuyt lui fut si longue que onques si longue ne vist .
Adonc au plus matin qu'il fut levé et eust oÿ messe , il s'en ala a Perrin de Solle , tailleur du roy , et lui fist faire les trois robes que Madame avoit ordonné , qui furent fourrees , desquelles il en vesti l'une le diemenche ensuivant , et le pourpoint de damas bleu , car pour acomplir tout trouva argent assez , et assez de demeurant .
L'ACTEUR .
- Et quant Madame vist le petit Saintré vestu de sa robe noire , fourree de martres , et son pourpoint de damas bleu , plus que elle n'avoit dit , fut tres joieuse .
Lors en le guinoiant fist de son espingle le signal , auquel il respondit .
Et quant Madame en sa chambre retourna , le trouva es galleries , et de si loing qu'elle le vist dist a ses femmes : « Veez la nostre esbatement : il nous fault compter a lui .
» Et quant il l'apparceut , fist semblant de soy desvoier et prendre autre chemin .
Lors Madame le fist appeller , puis lui dist : « A ! maistre , maistre , est ce la façon de fuir les dames ? Vous n'y faites riens : or marchiés devant .
» Et quant Madame fut en sa chambre , donna congié a toutes ses gens fors que a Jehan de Soussi , escuier de la royne , et Thiebaut de Roussy , son escuier , les deux qui meilleurs bouches avoient pour franchement parler tout ce que ne pourroient celer , et leur dist : « Je vous ay yci retenus pour rire avecques nous .
» Alors Madame au petit Saintré commença a dire : « Or ça ! maistre , ça ! par tant de foiz que nous toutes vous avons prié de nous dire qui vostre dame par amours est , et onques pour prieres , pour requestes , pour menasses ne pour injures ne l'avons peu savoir .
Et puis que ainsin est que de nulle de nous tant ne vous estes voulu fier , au moins dictes le a Jehan de Soussy et a Thiebaut de Roucy , ou a l'un d'eulz qui sont bien voz amis .
» - « Et ! ma dame , » dist Jehan de Soussy , « pour quoy le diroit il plus tost a nous qu'il ne l'a volu dire a vous ? » Le petit Saintré , qui ja estoit tout asseuré et cognoissoit bien les paroles de Madame , feingnant estre esbay , ne disoit mot .
Et quant Madame vist qu'il se taisoit , dist a Jehan et a Thiebaut : « Ce maistre cy que vous veez porter robe de martres fourree , pourpoint de soye , chausses brodees , et si jolis , nous veult faire entendre qu'il n'a point de dame , et qui pis est , n'est point amoreux .
Et , par ma foy , quant j'ay bien regardé , elle seroit en vous bien assenee d'avoir un tel amoreux ! » Et a ces parolles se monstra tres rigoreuse contre lui , et puis lui dist : « Or , sire , vous qui estes encor un paige , combien que soyez de bon hostel : dont vous sont venus ceste robe et ce pourpoint ? » - « Ma dame , » dist il , « puis qu'il plait a madame ma mere , qui veult que je soye ainsin et le m'a mandé , il fault que je obeïsse a sa volenté .
» - « Et combien vous a elle envoié ? » - « LX escuz , ma dame .
» - « Soixante escus ? » dist Madame; « soixante escuz ? » dist elle , « vous en avez la moitié cabassié .
» - « Non ay , par ma foy , ma dame .
» - « Et ceste robe , ce chapperon , ce pourpoint et ces chausses ? vous ont elles cousté LX escuz ? Je le veul savoir .
» - « Nennil , ma dame , je en ay , avec tout ce que vous veez , une autre robe de fin bleu , fourree de fins aigneaux de Rommenie; et une autre robe de fin gris de Monstierviller , doublee de fin blanchet , deux chapperons , deux paires de fines chausses , dont les unes sont de graine , et quatre escus de demeurant .
» - « Et qui a esté vostre conduiteur a faire tant de choses ? » - « Ma dame , nul fors Perrin de Solle et moy .
» - « Perrin de Solle , » dit Madame , « je sçay bien qu'i'est preudomme; et a voz affaires l'a bien monstré , car vostre argent est a mon advis bien employé .
Et ne me deistes vous darrainement qu'elle vous avoit envoié XIJ escus , dont vous feistes si jolys ? » - « Madame , oÿ .
» - « Et ! Dieu vous gart telle mere , et veulle que lui soiez bon filz .
Or ça ! alez vous en tous , car il nous fault dormir .
» A ces parolles tous partirent et , en alant , Jehan de Soussy et Thiebaut de Roucy louerent fort le petit Saintré et lui dirent que les rigoreuses parolles de ma dame ne preist pas en desplaisir , et d'autre part se plaignoient de Madame qui ainsin rigoreusement , sans ce que la chose ly touchast , vouloit tant savoir de son fait .
« Voire , » dist il , « et qui prendroit plaisir a tant de malgracieuses parolles qu'elle me dist , pour ce que ne ly dy qui est ma dame , et a ses femmes aussi , et ne me veult point croire que je n'en aye ne veulle avoir nulle ? Et par ma foy , se je l'avoie , jamais ne leur diroye , tant me ont elles ennuyé .
» Et lorz ilz commencerent a rire , et sur ce fut leur departir , que puis a Madame et a toutes ilz le dirent , dont entre elles en fut grant ris .
Si ne tarda gueres que les parolles de Madame et de elles toutes avec le petit Saintré par eulz en pluseurs lieux furent semees , tout ainsin que Madame pensoit , et des autres choses , se ilz l'eussent sceu , dont en fut bien ris .
Et par ainsin demeura ceste loyale et bonne amour secrete , jusques a ce que Fortune , par sa variableté , leur voult le doz tourner , ainsin que aprés s'ensuit .
L'ACTEUR .
- Ceste amour ainsin loiale et secrete dura XVJ ans , entre lesquelz quant Madame vouloit parler au petit Saintré , pour le faire plus secretement elle lui dist : « Mon ami , il n'y a que faire de entrer en la dansse , mais la façon est de en saillir a honneur .
Pour ce que assez de foiz vous ay fait venir yci de la gallerie , et ja soit que vous dictes que vostre mere vous a ainsin abillié et fait joly , toutesfois pluseurs des gens pourroient penser beaucop de choses , et n'en fault que une pour en deviner et publier tout .
Et pour ce me suis appensee que je ne vous veul plus trouver en la gallerie , mais quant je vouldray parler a vous , ou vous a moy , nous ferons noz deux signeaulz , ainsin que est dit , et lors vendrez et ouverrez l'uis de mon preau quant vous verrez que je m'en seray par nuyt en ma chambre retournee : et veez en cy la clef .
Et la parlerons et deviserons ensemble a noz plaisirs .
» L'ACTEUR ENCORES .
- Et quant vint au IIJe an de leurs amours , que il fut en son XVJe an , Madame se appensa qu'il estoit ja assez grant pour estre hors de paige , car il savoit bien tranchier et seroit bon pour estre varlet tranchant du roy ou de la royne , qui pourroit .
Lors s'appensa comment elle mieulz le pourroit faire , et dist en soy mesmes : Se tu le dis a l'escuier qui a de lui la charge , a cause des XIJ escus et puis des autres choses , il pourroit penser que de toy viendroient .
Et se tu le diz a tel seigneur , a tel ou a tel encores , aucun d'eulz pourroit penser la cause .
Et toutesfoiz fault il qu'il soit aidié et qu'il ne soit plus paige .
Si se conclud que elle mesmes de par lui en supplieroit la royne qui en feroit la requeste au roy .
Lors elle fist le signal de l'espingle , auquel le petit Saintré respondit .
L'ACTEUR .
- Et quant ilz furent au preau ensemble , elle en le tresamoreusement baisant lui dist : « Mon tres loial desir , vous estes en l'aige de XVJe ans , et d'ores en avant estes trop grant pour estre paige .
Je me suis appensee que , pour vous mectre plus avant , je feray a madame la royne , de par vous , priere que monseigneur le roy vous en boute hors , et que soiez de l'un ou de l'autre leur varlet tranchant , car a la premiere foiz qu'il vous vist si joly il dist en riant qu'il vouldroit que eussiez quatre ou cinq de ses ans , qu'il vous ordonneroit a tranchier devant lui .
Pour quoy je vous averty que se Madame vous en parloit par quelque façon que ce fust , affin que je ne fusse pas trouvee manssongiere , que tres humblement vous l'en remerciez .
L'ACTEUR ENCORES .
- De ces parolles le petit Saintré fut tres joyeux , et treshumblement en remercia Madame , qui aprés ces parolles , en le tresdoulcement baisant , lui donna congié .
Lors Saintré se part et aprés lui Madame tout coyement ferma la porte , puis s'en ala dormir .
L'ACTEUR .
- Madame , qui de avancer son treshumble servant jour et nuyt ne cessoit , le matin au lever de la royne ly dist en riant : « Ma dame , il fault que je me acquicte , ce que j'ay par pluseurs jours oblié : c'est de vous faire une requeste de par un jeune tres honteux escuier , qui tant est craintif qu'il ne la vous ose faire .
» - « Et qui est il ? » dist la royne .
- « Ma dame , c'est le petit Saintré .
» - « Et que veut il ? » - « Ma dame , il dist qu'il a honte d'estre plus paige , et qu'il a ja XVJ ans ou XVIJ , que il vous plaise faire la requeste a monseigneur le roy qu'il soit son varlet tranchant , et il escripra a son pere et a sa mere qui lui aideront de chevaulz et a le mectre en point .
» - « Et en verité , » dist la royne , « sa requeste est raisonnable et honneste , si le ferons tres voluntiers , car je sçay que Monseigneur l'ayme bien , et si est tres gracieux josne filz .
Et ay espoir , belle dame , qu'il sera une foiz tres homme de bien .
» Laquelle requeste par la royne , ne tarda gueres , fut faite au roy .
Le roy , qui par ses gracieusetez et par les bons rappors qu'il en avoit , l'acorda tres voluntiers .
Dont , pour non mectre la chose plus en delay , aussi tost que la royne vist le maistre d'ostel devant le roy , elle l'en fist souvenant .
Alors le roy commanda que le petit Saintré le servist de varlet tranchant , et qu'il commançast a ce disner , et eust trois chevaulz et deux varlez delivrez .
Le maistre d'ostel , qui cognut le bon vouloir du roy et la risee de la royne , et vist le petit Saintré entre les autres gentilz hommes , si l'appella et puis lui dist : « Petit Saintré , mon ami , comment est vostre nom ? » - « Monseigneur le maistre d'ostel , » dist il , « j'ay nom Jehan .
» - « Jehan , » dist il , « d'ores en avant vous ne serez plus paige .
Le roy vous a son varlet tranchant ordonné , a trois chevaux delivrez et deux varlez .
Et pour ce , mon filz , se vous feistes onques bien , faites tousjours mieulz , car par la relacion de voz gracieux services , sans desservir nullui , le roy vous ayme .
Si n'en soiez pas orguilleux , car j'espoir qu'il vous fera tousjours mieulz .
Tenez voz mains et voz ongles nectes , et le surplus de vostre corps au mieulz que pourrez , car en tous les offices de servir seigneur a table , le vostre le requiert .
» Et tous ceulz de la sale qui ces parolles oïrent , et de l'avancement du petit Saintré , furent tous bien joyeux .
Et pour ce est tresbelle et proffitable chose a tous josnes escuiers de servir sans desservir , de estre doulz , humbles et paciens , pour acquerir la grace de Dieu et puis de toutes gens , ainsin que dit le proverbe commun : Qui bien ne mal ne puet souffrir , a grant honneur ne puet venir .
L'ACTEUR .
- Alors Jehan de Saintré , comme humble , doulz et gracieux , incontinant devant le roy a genoulz se gecta et remercia du grant honneur qu'il lui faisoit .
Le roy , comme seigneur saige , doulz et debonnaire , lui dist : « Saintré , faites bien seullement et nous le vous recognoistrons .
» Alors Jehan de Saintré se vira au maistre d'ostel et la , present le roy et tous , les remercia des bons enseignemens qu'il lui disoit , et n'eust pas honte , comme pluseurs avroient , de le remercier publiquement .
Et lors se part et vat a la royne qui en sa chambre estoit; lors publiquement , sans faire nul semblant a Madame , devant tous ceulz et celles qui la estoient , a genoulz treshumblement la remercia .
Et la royne lui dist : « Saintré , les services et gracieusetez que avez faiz a tous , especialment aux dames , ont avancez voz jours a vous faire saillir de paige et devenir escuier de Monseigneur et de nous .
Et pour ce , mon ami , pensez tousjours de bien faire et de complaire a chascun , car un vendra qui paiera pour tous .
» Alors les tables furent dressees et le maistre d'ostel pour disner la vint querir .
Madame , se monstrant ygnorante de toutes ces choses , avec les autres dames et damoiselles qui de Saintré tous biens disoient , ne dist plus , fors que : « En verité , il a esté et est bon valeton .
» L'ACTEUR .
- Quant le roy et la royne furent assis , et Madame au bas bout de la table , le maistre d'ostel print sur le chenevas du pain la serviecte et sur l'espaule de Jehan de Saintré la mist .
Lors il commença a faire son office de varlet tranchant et si gracieusement que au roy et a la royne et a tous plut tresgrandement .
Madame , qui au bas bout de la table seoit , le regardoit de foiz a autre moult souvent , et puis pensoit que vraiement il convenoit qu'il eust ces trois chevaulz qui lui estoient ordonnez , et ses deux varlez .
Lors print l'espingle de sa poitrine et en façon de curer ses dents fist son signal , et par tant de fois que Jehan de Saintré l'apparceut et au plus honnestement qu'il peust de son signal respondit .
L'ACTEUR .
- Et quant le soir fut venus il ouvry le preau et la actendi Madame qui ne tarda pas longuement .
Et lors la chiere fut entr'eulz telle qu'il n'est cellui ne celle qui penser le peust se amours ne leur eust fait savoir , puis lui dist : « Mon seul amy et ma tresdoulce pensee , car cy longuement ne pouez estre , baisiez moy par vraies amours , et tenez cy en ceste boursecte cent et soixante escus que je vous donne pour acheter un gent , frisque et fringant cheval de compaignon qui soit bien vif et saillant , quoy qu'il vous couste , jusques a IIIJxx escus , et un autre de bonne taille pour vostre chevauchier a tous les jours , jusques a XX escus , et un autre cheval double pour porter vostre male et un varlet , de XXX escus : et sont CXXX escus .
Des XXX escus qui resteront , tous semblables vous en ferez faire de beaus harnois de draps et vestirez voz gens serviteurs de vostre livree quant chevaucherez , et du demeurant vous servirez tant qu'ilz dureront .
Et quant ilz fauldront faites nostre signal sans plus .
» Et a ces parolles dist : « Adieu , mon ami , adieu , tout mon espoir et tout mon bien .
Et adieu , mon tresor , adieu .
» - « Et adieu , ma dame , celle qui me puet plus commander et que je doy et veul plus obeïr , » et a ces parolles ilz s'en vont .
L'ACTEUR .
- Jehan de Saintré pour celle nuyt s'en va couchier en la chambre de l'escuier , qui lui dist : « Mon filz Saintré , j'ay grant regret que nous laissiez , mais je suis tres joyeux de vostre bien .
» Et puis dist aux autres paiges du roy qui entour Saintré estoient : « Or advisez , mes enfens , n'est ce belle chose que faire du bien et de estre humble , doulz , paisible et a chascun gracieux ? Veez cy vostre compaignon qui pour estre tel a acquis la grace du roy , de la royne et de tous .
Et vous qui estes noiseux et joueurs de cartes et de dez , et suivez deshonnestes gens , tavernes et cabarez , ne pour batre que on vous en face ne vous en puis chastier , dont par ainsin , combien que de bon lieu vous estes , tant plus croissiez , si ne vous amandez , et plus chetiz et meschans serez .
» Et en disant ces parolles tous furent despoilliez et s'en vont couchier .
L'ACTEUR .
- Le petit Saintré , qui n'osoit descouvrir l'embuche de ces CLX escuz , en ses prussectes celle nuyt les fist dormir , de paour qu'ilz ne lui fussent robez .
Dieu sceit se celle nuyt lui fut longue pour les chevaulz acheter , mais quant le jour fut venus et qu'il fut prest et abillié , aprés qu'il eust oÿe messe , incontinant s'en va a celle bourgoise Marie de Lisle et ly dist : « Marie , ma tresbonne mere , nouvelles vous dy .
» - « Quoy , mon filz ? » - « Le roy de sa grace m'a osté de paige et me fist hier tranchier devant lui et m'a mis en l'ordonnance de trois chevaulz et de deux varlez , et puis tout secrement par un de sa chambre m'a fait donner CLX escus pour moy monter et habillier , moy et mes varlez , et que je me tienne bien en point , moy deffandant que nul ne le saiche , pour l'envie c'on en pourroit avoir .
Si vous prie , ma tresbonne mere , que nulle personne du monde n'en puist riens savoir , ce gardez ! » - « Ha ! mon beau filz , » dist Marie , « que loez en soit Dieu ! Ores ne le dites vous a personne , car par moy jamais n'en sera parlé .
Et comment le ferez vous ? Il fault que aiez homme qui se cognoisse bien en chevaulz et qui vous adresse a avoir bons serviteurs .
» - « M'amie et ma mere , je me suis appensé de le escripre a Monseigneur que il m'en envoie un ou deux; et au regart des chevaulz , nostre maistre l'escuier m'y aidera tres voluntiers , et des autres assez quant je les vouldray prier , mais je ne m'en veul pas trop haster , pour la suspecçon des gens .
» Que vous diroie ? Ains que fust un mois acompli il eust varlez et fut bien monté , et lui et ses varlez bien abilliez .
Lors plus que onques mais le roy l'ama et le tint chier , si fist la royne , tant qu'il leva bruit , et quant Madame apparceut la bonne chiere que le roy lui faisoit , print son espingle et en fist le signal par tant de foiz que Saintré l'aparceut et lors lui respondit .
Et quant ilz furent au preau le soir ensemble Madame lui dist : « Mon ami et mon cuer , je apparçoy que Monseigneur et Madame , la merci Dieu , aussi , vous ont bien en grace .
Il nous fault penser que vous vous y puissiez bien entretenir , laquelle chose est en court tres forte par le faulz parler des envieux , se n'est pour acquerir amis les plus prouchains d'entour eulz , les ungs par dons et les autres par promesses , que on ne puet fournir a tout , lesquelz a temps et a lieu se doivent acomplir , a l'un le cheval ou hacquenee et a l'autre la robe , car les dons et les promesses , quant on les puet acomplir , les honneurs et les bonnes chieres , selon les gens qu'ilz sont aliessent , lient et emprisonnent leurs cuers tellement que tous sont siens , et aux officiers les robes de livree , affin que tous soient pour vous , a madame la royne aucunefoiz la belle haquenee , autrefoiz le beau cheval pour sa lictiere ou pour son chariot , aux autres dames selon ce qu'elles sont , aux unes les beaux atours , aux autres les ceintures d'argent bien dorees , aux unes fins tissus seullement et aux autres les belles ferreures , aux unes les gracieux diamans et rubis et aux autres les verges d'or gentement esmaillies , et les basses damoiselles boursses , gantz , lassez et espingles , selon ce qu'elles sont .
Et par ainsin , au regart de vostre largesse , honneur , grace et amour de chascun seront avecques vous .
Et se vous me demandez dont vous doivent venir tant de choses , je vous respon : tant que me servirez loialment je vous fourniray du tout .
Et quant vous serez aucunement du corps plus puissant , alors veul que entreprenez aucunes gracieuses armes , dont porterez l'emprinse que je vous donray , et par ce venrez encores plus hault en l'amour et grace de Monseigneur et de Madame , aussi de tous .
Et pour commencer a ces choses , veez cy en ceste boursse trois cens escus dont les C seront pour une bonne hacquenee ou pour un bon cheval que premiers donnerez a Madame et la remercierez de l'onneur que Monseigneur vous a fait a sa requeste , et les autres cent escus pour faire livrees de robes a leurs varlez de chambre , toutes d'un drap et d'une coleur et a noz devises .
Et pour plus de familiarité vous en porterez une a ceste feste de Toussains .
Et quant serez a la feste de Noël vous avrez fait pour tous les autres officiers a chascun sa robe de nostre mesmes devise et d'autre couleur de drap .
Et les autres cens escus seront pour acheter aux dames , damoiselles et autres , tout ce que vous ay dit , pour les estrener a ce premier jour de l'an , aussi des robes que donrez aux roys d'armes et heraulz , trompectes et menestriers .
Et sur ce , car plus ne pouons estre ensemble , mon cuer , mon bien et mon tres loyal servant , baisiez moy et a Dieu soiés .
» L'ACTEUR .
- Jehan de Saintré , qui voit et cognoist les grans biens et les honneurs que Madame lui fait et pourchasse , ainsin josne qu'il est , a genoulz tres humblement la remercia disant : « A ! ma tresredoubtee dame , la plus parfaite en tous biens et en tous honneurs qui au monde soit , las ! et comment vous pourray je jamais servir a la milesme partie de ce que a vous suis tenus ? Mais , ma tres vraie dame , j'en feray ce que je pourray , et Dieu qui sceit mon vray penser et mon desir me acquictera du surplus .
» Alors Madame le fist lever , puis le baisa en lui disant : « A Dieu soiez .
» L'ACTEUR .
- Et quant l'andemain fut venus , aprés la messe oÿe , Jehan de Saintré ne cessa qu'il eust les palefreniers et les mareschaux du roy et de la royne , si les fist en sa chambre bien desjuner , puis leur dist : « Je vouldroye bien emploier IIIJxx ou C escus pour une belle et bonne hacquenee , qui la pourroit trouver .
» Alors envoierent querir des plus souffisans et feables corectiers de chevaulz et se informerent des plus belles hacquenees qui fussent a Paris , que ilz alerent veoir et en acheterent une dont il mesmes fist son present a la royne , et tout a part ly dist : « Ma souveraine dame , tant et si humblement que je sçay et puis vous remercie des biens et honneurs que le roy a vostre requeste et vous aussi m'avez tant faiz .
Et en souvenance de ces choses , se il vous plait un peu venir a la fenestre , madame , vous verrez une petite hacquenee que je vous presente , en vous suppliant que la prenez en gré , car a petit mercier petit panier .
» La royne tresdoulcement se excusa , mais a la parfin elle vint veoir la hacquenee aux fenestres , qui moult belle et bonne estoit , couverte d'un parement de soye aux couleurs et devises de la royne , dont elle fut tres contente .
Et quant il se fut departis , lors commença la royne a dire tous les biens de lui , dont Madame , qui assez froidement en parloit , combien que son cuer , pour les biens qu'elles en disoient toutes , s'en resjoyssoit .
Et quant la feste de Noël fut venue , tous les varlez de chambre et puis les officiers , roys d'armes , heraulz , trompectes et menestriers , comme dit est , furent tous vestus , et que les dames eurent leurs estrennes , et Madame choisy la sienne , qui fut le maindre de tous les rubis .
Lors par toute la court et le royaume sa largesse florissoit , combien que ce ne fut pas sans grans envies , ainsin que par toutes cours de coustumes est .
Toutesfoiz les bons le loerent , et tant que le roy et la royne l'eurent plus en grace que encores n'avoit esté , et en ceste façon se gouverna tant que de jour en jour le roy l'amoit plus .
Si obtint du roy maintes graces et acquist mains bons amis , ne pour semblant que le roy feist ne pour grace que il obtenist onques d'orgueil ne fut surmonté , ains se esforçoit de complaire a ceulz qui estoient ses ennemis couvers , et ainsin demeura en ceste ordonnance l'espace de trois ou quatre ans .
Madame , qui veoit et savoit toutes ces choses , ne tarda gueres que voult parler a lui , lors fist son signal de l'espingle , auquel il respondit , et quant ilz furent au preau ensemble elle lui dist : « Mon seul ami , la Dieu mercy , il n'est roy , royne , duc , seigneur , dame ne damoiselle , jusques aux plus petis , que chascun ne s'esforce a dire bien de vous , a cause que avez esté et que estes humbles et gracieux , et ores par vostre largesse vostre renommee florist , si vous prie et recorde que , sans nulle fole ne prodigue despense , qui redonde trop plus a honte que a honneur , a dommaige que a proffit , largesse bien employé vous soit recommandee , car elle porte en soy telles vertus : et premiers , elle coronne l'ame de gloire pardurable , elle se garde en l'amour de chascun et si acquiert nouveaulz amis , elle flourist en bonne renommee , elle estaint des cuers les yres , elle porte toute seurté , car elle fait des ennemis amis , et pour ce , mon ami , je la vous recommande .
Et se par le plaisir de Dieu fortune venoit en vostre ayde , emploiez vostre temps , soit en conquestes d'armes , soit en services de seigneurs , ou en estre servi , que vostre desir soit de acquerir l'amour de Dieu et de pluseurs amis , et ne vous fiez pas tant en l'amour de Fortune , se elle vous a ja de ses biens transsitoires departy , que ne aiez regart au dit de Alanus in Anticlaudiano ou il dist : Tempora felici , multi numerentur amici; cum Fortuna perit , nullus amicus erit .
C'est a dire , mon ami , que au temps que Fortune est amie de quelque homme et qu'elle l'a mis en aucun estat , alors il trouvera de faulz amis sans nombre , mais quant elle lui tourne le dos il n'en trouvera un seul .
Et pour ce est pire que fol qui a elle se fye .
LA DAME .
- Encores veul et vous prie que vostre plaisir soit a souvent lire belles histoires , especialment les autentiques et merveilleux faiz que les Romains firent , sur tous ceulz de la monarchie du monde , lisez Titus Livius et Orose .
Se voulez savoir des XIJ Cesaires ou Cesariens , lisez Suetonius .
Et se voulez savoir des faiz de Catherine et de conspiracion ou conjuracion , lisez Salustius .
Et se voulez savoir de la tresfiere guerre de Jules Cesar et de Pompee , aussi de la souveraine bataille qui fut de leurs pouoirs en Thesaille , ou ledit Pompee fut desconfit , lisez Lucain .
Et se voulez savoir des roys d'Egipte , lisez Mathastrius .
Et se voulez savoir des Troiens , lisez Daires Phirisius .
Et se voulez savoir de Tholomee , lisez Polibius .
Et se voulez savoir de la diversité des langues , lisez Arnobius .
Et se voulez savoir des Juifs et de la destruccion de Jherusalem , lisez Josephus .
Et se voulez savoir des histoires d'Auffrique , lisez Victor .
Mays Pompeyus Trogus , selon que Valerius escript , c'est cellui qui a plus escript de son temps en sus , car il parle ainsin que du commencement de toutes les regions et de la situacion des terres .
LA DAME .
- Et cy vous donray fin des anciennes histoires , ausquelles vous prie et commande que veulliez prendre plaisir a escouter et a lire , que , pour asubtillier vostre esperit en toutes nobles et illustres euvres , ne pourrez mieulz vostre temps emploier , ainsin que le versificateur dit : Ut ver dat florem , flos fructum , fructus odorem , sicut studium mores , mos sensum , sensus honorem .
C'est a dire , mon ami : Comme le printemps donne la fleur , comme la fleur donne le fruit , et comme le fruit donne l'odeur , ainsin l'estude donne les meurs , et les meurs donnent le sens , et les sens donnent les honneurs; donques par ainsin le escouter et retenir les nobles histoires , exemples et enseignemens , pourrez acquerir la pardurable joye de Paradis , honneur en armes , honneur en sens et honneur en richesses , et vivre lyement et honnorablement .
Et quant vostre seigneur ou aucuns autres feablement vous requerront de conseil , ensuivez le dit de Claudien le poete quant il enorta honnorer l'empereur en son IJe livre quant il lui dist : Te patrem civemque geras , tu consule cunctis; non tibi nec tua removeant sed publica vota .
C'est a dire : Comme pere et ami te portes , des bons consaulz tu les confortes; a toy seullement ne t'aplique , ayme Dieu et le bien publique .
Car ainsin firent les bons Romains , et par ce dominerent en toute la monarchie du monde et donnerent loiz desquelles encores nous usons .
Et sur ce saint Augustin au IIIJe livre de La Cité de Dieu et ou XIJe chappitre recite une des auctoritez de Saluste , recordant les parolles de Cathon qui dist : Les choses qui firent noz Romains si tres puissans furent sens , industrie et vray conseil en noz cuers , et assemblees de consaulz , et pour ce , mon ami , je les vous recommande , afin que le conseil de vostre seigneur et de tous autres qui se fieront en vous soit loialment gardé et tenu secret , car a ce pend largement de vostre honneur et de ceulz qui autrement le font .
Ores , mon ami , je vous ay assez dit pour ceste foiz , si prie a Dieu que tout ou la plus grant partie vous doint bien acomplir .
» L'ACTEUR .
- Et quant Madame eust ses parolles finees , Jehan de Saintré se mist a genoulz , lors humblement la remercia et dit : « Ma tresredoubtee dame , celle qui me puet plus commander que tout le surplus du monde , si treshumblement que je sçay et puis vous remercie .
» Alors elle , pour l'eure tarde , le baisa et puis lui dist : « Allez vous en , je sçay bien que voulez dire , et laissiez le surplus faire a moy .
» L'ACTEUR .
- L'andemain , aussi tost que le jour apparut , Saintré se leva , et , aprés la messe dicte , au plus tost qu'il peust s'en va le premier a la chambre de parement , et ne tarda gueres que les autres chevaliers et escuiers y vindrent; lors le roy va a la messe et vist Saintré si bien et gentement habillié , vist le sire d'Ivry et lui dist : « Je seray bien trompé se Saintré n'est une foiz bon homme .
Mais dont lui vient ce dont il est ainsi abillié ? » - « Sire , » dist le seigneur d'Ivry , « j'ay entendu que madame sa mere le pourvoit ainsin , et croy bien que ce est du vouloir son pere qui lui en donne l'onneur .
» L'ACTEUR .
- Le roy se teust a ceste foiz et pensa en lui meismes qu'il lui vouloit aidier , et quant il fut revenu en sa chambre manda querir son tresorier et ordonna que Saintré eust Vc escus .
Et la royne , quant elle le sceust , lui en fist donner IIJc et une piece de damas , et fut Saintré tellement en la grant grace du roy et de la royne qu'il n'y avoit nul escuier qui y fust tant , et tout ce par le bon conseil et moien de Madame qui par l'espace de VIJ ans l'avoit amé .
Et quant il fut en l'aige de XX a XXJ ans , ouquel temps le roy lui fist beaucoup de biens , des autres foiz que Madame voult parler a lui je m'en passe , car trop seroit long le reciter .
L'ACTEUR ENCORES .
- Et quant Saintré fut en l'aige que j'ay dit , Madame , a qui tous ses esperilz tendoient de le faire homme de bien et renommé , se appensa que vraiement il avoit cuer et corps assez pour faire parler de lui .
Et quant ilz furent assemblé , aprés leurs amoreux devisiers , a chiere tres lye Madame lui dist : « Mon vray ami , mon cuer et ma tres joieuse pensee , puis que a Dieu plait que estes tant en grace de monseigneur le roy et de madame la royne , et aussi de tout le surplus , je me suis appensee que vous estes desormais assez homme pour faire en armes nommees quelque bien , affin qu'il soit en ce royaume et dehors quelques nouvelles de vous , et pour ce faire a ce prouchain et premier jour de may je veul que pour l'amour de moy vous portez un bracelet d'or esmaillié a noz devises , bordé de VJ bons dyamans de VJ bons rubis et de VJ bonnes et grosses pelles , chascune de IIIJ a V caraz , qui sont cy dedens enveloppees en une boursecte qu'est en ce saichet , ouquel sont encore deux mil escus d'or pour vous mectre en point .
Et du surplus de vostre depense de aler , de demeurer et du retourner ne vous esmayez , car je trouveray façon que Monseigneur , Madame et messeigneurs mes beaus oncles de Anjou , de Berry et de Bourgoigne , et autres seigneurs de nostre sang , chascun vous aidera , et se ores ne le faisoient , mon seul ami , ne vous en soussiez tant que Xm escuz pourront durer .
» L'ACTEUR .
- Et quant Saintré entend les tresgrans biens , les honneurs et la tresgrant amour que Madame lui porte , comme ravy de joye a perdu le parler , toutesfoiz a genoulz se mist et tout le mieulz qu'il peust la remercia .
Madame , qui cognoit la façon de son parler , lui dist : « Mon ami , je qui vous ay pour moy servir sur toutes autres choisy , vous prie encores que ne vous sociez fors que de estre liez et joyeux , et par tout faire bonne chiere , car d'or , d'argent et de bagues pour vous mectre bien en point a ce vostre commencement , je vous fourniray assez .
Et quant vostre bracelet sera parfait , la nuyt de ce premier jour de may , qui sera briefment , vous venrez yci a moy et je le mectray en vostre bras la premiere foiz , et le jour ensuivant vous le porterez par l'espace d'un an , se en cellui temps vous n'avez trouvé aucun chevalier ou escuier de nom et d'armes sans repreuche qui pour acomplir vostre emprise a cheval ou a pyé le vous ait osté , par couvenant de le vous rendre , jusques a ce que par les armes a pié qu'il fera a vous , s'il a du meilleur , il le ait gaynié; lesquelles armes seront : et premiers , de courre a cheval l'un contre l'autre , en harnois et selles de guerre , tant que l'un ait premiers bien rompu trois lances , c'est assavoir demi pié au dessoubz de la douille du fer et un pié au devant de la rondelle , et cellui qui premiers les avra bien rompues , son compaignon , tout a cheval , present le juge , lui donra un dyamant lyé en or du pris de IIJc escus ou au dessus , pour donner a sa tresbelle dame .
Et le jour ensuivant , et Dieu ait gardé vostre corps de loial essoyne ! ou autrement le VIIJe jour aprés , a l'eure ordonnee par le juge , tous deux combatrez a pyé , l'un contre l'autre , de deux haiches d'armes tant seullement , lesquelles vous delivrerez , tant que l'un ou l'autre soit porté par terre ou de deux mains perdu son baston .
Et se au despartir de cestes armes vostre compaignon ait le meilleur , je veul et ordonne que la present lui donnez vostre dit bracelet; et se Dieu vous donne le meilleur il sera quicte pour vous rendre sa haiche , la present , et puis pour tout ce jour son harnois quant il sera desarmé .
LA DAME .
- Et car , mon ami , vous estes josne de aige et si n'estes pas des plus grans ne puissans de corps , mais pour ce ne devez nulz doubter , car souvent est avenu que le plus feible a desconfit le plus fort , et en bataille le mains de nombre de assez desconfist le plus grant , quant ilz sont bien avec Dieu , car a ce mestier les gens combatent et Dieu donne la victoire a qui lui plait , et , pour ce , vous de tout vostre cuer requerez le conseil , la force et l'ayde de Dieu , si ne pourrez mal finer , et se Fortune vous estoit contraire , ce que j'espere en Dieu que non , ne vous en souciez , car ja pour ce mon bon vouloir vers vous ne se changera , ains vous en aymeray trop mieulz , car selon les drois de honneur et d'armes vous en ferez plus a prisier; et pour ce ne pouez que bien faire , quelque chose que vous faciez , mais que Dieu garde vostre corps d'essoynne , comme il fera se de bon cuer a lui vous recommandez .
Et avroye trop plus chier que eussiés a faire a un homme renommé que a un josne comme vous , et pour ceste cause , ains qu'ilz vous voient , je loe et veul que avant vostre partement un mois vous envoiez un roy d'armes ou herault a la court , premiers , du roy d'Arragon , puis a celle du roy de Navarre , qui sont des Espaignes les premiers , puis a celle du roy de Castille et puis du roy de Portingal , qui sont quatre roys crestiens , presenter les lectres de voz armes , se vraiement il n'ait trouvé a l'une des premieres cours aucun chevalier ou escuier , tel que dit est , qui ait emprins de vous delivrer , duquel sur vostre chemin il vous rapportera sa lectre et son seellé .
Et se Dieu , comme je espoire , est du tout ou en partie pour vous , mon ami et mon cuer , vous serez l'escuier renommé , et Dieu sceit comment Monseigneur et madame la royne et chascun vous amera et prisera , et celle seulle penser est souffisant a desconfire un jayant , et pour ce , mon ami , pensez d'estre vaillant et a Dieu requerir vostre conseil et ayde , si ne pourrez faillir .
Et a ces parolles il nous fault departir : plus ne vous en dy maintenant .
» L'ACTEUR .
- Alors Saintré a genoulz se met et dist : « Ma tresredoubtee dame , ma deesse et mon seul bien , si treshumblement que je sçay et puis , de tout vous remercie , et quant aux armes que me ordonnez , Dieu avant , Nostre Dame et monseigneur Saint Michiel l'ange , onques de chose , aprés vostre grace et amour , je ne fus si content , car vous orrez , au plaisir de Dieu , nouvelles telles que vous et Messeigneurs tous serez contens .
» Lors print congié d'elle et par un tres amoreux baisier , X , XV ou XX rendus , et « a Dieu soiés .
» L'ACTEUR ENCORES .
- Saintré sur ce nouvel pensement fut toute celle nuyt , et quant le jour fut venus et qu'il eust messe oÿe , lors fist a soy venir Gillebert Lorin , orfevre du roy , qui renommée de preudomme avoit , et a part lui dist : « Gillebert , mon ami , je vouldroye un bracelet d'or esmaillié de mes couleurs et a ma devise , et bordé aux deux lez de VJ dyamants , VJ rubis et VJ pelles , que veez cy .
» Lors les monstra a Gillebert , qui moult lui pleurent , et , pour abregier , en briefs jours le bracelet fut fait .
Et quant Saintré fut en la presence de Madame , il frota son droit oeul , pour leur signe que entr'eulz estoit , auquel Madame de son espingle respondit .
Et quant ilz furent ce soir ou preau pour deviser , Saintré ly monstra le bracelet a la clarté de la lune , mais bien veoir ne se pouoit .
Madame lui dist : « Je le verray a la torche et aussi demain , puis le vous rendray demain au soir quant revendrons cy ensemble et a noz plaisirs deviserons .
» L'ACTEUR .
- Et quant Madame eust l'endemain veu le bel et tres riche bracelet fut tresjoyeuse , lors a Saintré fist son signal , auquel Saintré promptement respondit , et quant ilz furent ensemble Madame lui dist : « Mon ami , veez cy vostre bracelet , lequel me semble tant bel que a peine le pourroit estre plus , si me suis appensee , a l'asseoir des tables , que demain , qui sera la voille du premier jour de may , vous donrez un tresbel soupper a pluseurs seigneurs , chevaliers , dames et damoiselles de la court et autres , auquel je ne veul point estre , combien que vous m'y convierez , et lors que pour publier vostre emprinse plus honorablement par le roy d'armes ou herault vous ferez crier que la dame ou damoiselle , chevalier ou escuier qui aux dansses seront les mieulz chantans a ycelle feste , la dame ou damoiselle avra de vous un bel dyamant , et le chevalier ou escuier un bel ruby , et semblablement donrez a la dame ou damoiselle , chevalier ou escuier mieulz danssant .
Et aprés les dansses et chanssons dictes , vous avrez tout prest le bel et gracieux bancquet , qui sera d'entremez et d'autres nouvelles viandes assez , auquel vous ferez porter le paon , et lors les seigneurs , les dames et damoiselles , les chevaliers et escuiers feront leurs veux , et quant ilz les avront faiz , alors vous vouerez aux dames et au paon , a vostre dame , faicte ou a faire , que ce premier jour de may , qui sera demain , vous mectrez un bracelet d'or tel qu'il sera en vostre bras senestre par l'espace d'un an , se dedens ycellui vous ne trouvez chevalier ou escuier de nom et d'armes sans repreuche , et le surplus comme dit est , retenu sur toutes choses le vouloir et plaisir du roy .
Et quant vous avrez tout fait , et acompaignies les dames , portez avecques vous vostre bracelet ou sain afin que ce soir je le vous mecte pour la premiere foiz .
» - « Ma dame , » dist Saintré , « le vray Dieu qui rend tous les biens faiz le vous veulle rendre et me doint grace de le vous desservir , ainsin que mon cuer et ma pensee n'ont d'autre desir .
» Et a ces parolles , Madame , a l'usance acoustumee , lui donna congié .
L'ACTEUR .
- Le jour ensuivant , qui fut le darrain jour d'avril , ainsin tost qu'il fut jour , Saintré de avoir queux et viandes de diverses façons fist diligence , et , pour abregier , fist le soupper et le banquet comme Madame avoit dit , puis convia seigneurs , dames et damoiselles , chevaliers , escuiers , bourgois , bourgoises de Paris , et autres a planté .
Et quant le soupper , le banquet , les dansses et les veux furent tous faiz , et Saintré avec les autres eust convoyés les dames de la court , et que le roy et la royne eurent prins le vin du congié et que tous furent departis , Saintré , comme Madame avoit ordonné , s'en ala au preau; si ne tarda gueres que Madame y vint , et lors elle , pour la premiere foys , le bracelet en son bras senestre en le baisant lui mist , et pour ce que l'eure estoit tarde ne y furent gueres qu'il les convint departir .
Mais en lui mectant lui dist : « Mon ami et mon vray desir , je prie a Dieu et a Nostre Dame que en telle heure et en tel point le vous puisse je mectre que a tout honneur en puissiez revenir , et se ainsin est , je leur voue que tous les vendrediz et sabmediz je ne porteray linge sur ma char nue par autant de vendrediz et sabmediz que serez dehors .
» » Ha ! ma dame , « dist il , » « et que vous ay je merité , ne que vous puis je meriter , que une telle dame face telz veux pour moy ? » - « Oïl , mon ami , » dist elle , « car vous estes tel que je veul , il m'est advis que le plus tost que vous pourrez , aiant le bon vouloir et congié de Monseigneur , que vous envoiez voz lectres d'armes es quatre cours desdiz quatre roys par quelque herault ou poursuivant qui vous apporte sur le chemin la response .
» Et a ces parolles Madame lui donna congié , et par ainsin , les cuers souppirans , les yeulz l'un de l'autre larmoians , s'en departist .
L'ACTEUR ENCORES .
- Le jour ensuivant , qui fut le premier jour de may , Saintré fut tout de neuf , et ses gens bien abilliés et met son bracelet , puis s'en va a la messe , que il fist dire du Saint Esperit , et la assembla tous ses amis , ainsin que Madame lui avoit dit .
Lors tous de tres bon cuer l'acompaignerent devers le roy , et furent pluseurs qui a le servir au voiaige se offrirent .
Et au saillir que le roy fist de sa chambre , ou ce jour estoient Messeigneurs ses freres et autres pluseurs de son sang , Saintré et tous ses amis a genoulz se mirent , lors il commença joieusement a parler et dist : « Nostre souverain seigneur , il est de coustume a tous nobles hommes de acroistre leurs honneurs par le tresnoble mestier d'armes et en pluseurs façons , dont je desirant comme l'un de ceulz , esperant le congié et licence de vostre bonne grace et non autrement , vouay yersoir en mon petit bancquet , presens mes tresredoubtez seigneurs et dames , damoiselles , chevaliers et escuiers telz , telz et telz , et pluseurs autres , que cest matin je porteroye en mon braz senestre un bracelet d'or , tel qu'il estoit , lequel veez cy , et le surplus pour la façon que , se vostre bon plaisir est , pourrez veoir cy en escript .
» Lors le roy print celle lectre d'armes et publiquement la fist lire devant lui , puis a la response fut longuement , pensant aux armes fortes et a l'aige de Saintré , par la grant amour que a lui avoit .
Et quant il vist la longue response du roy , doubta moult de reffus , lors lui dist : « Hee ! sire , pour la premiere requeste d'armes que onques je vous fiz , pour Dieu veullez la moy accorder .
» Lors Messeigneurs ses freres et tous ceulz qui la estoient , veans sa tres grande et bonne volonté , prierent au roy pour lui , et tant tous lui supplierent qu'il en fut content .
Lors le roy s'en vat a sa messe et Saintré , aprés ce qu'il l'eust treshumblement remercié , ala a la royne , qui venoit aprés lui , si se avança atout sa compaignie aprés , lors a genoulz se sont mis , puis lui dist : « Nostre souveraine dame , il a pleu au roy moy donner congié de acomplir mon emprinse d'armes , dont veez ci le bracelet , a l'aide de Dieu , de Nostre Dame et de monseigneur Saint Michiel l'Ange , ainsin que en ceste lectre d'armes est contenu .
Si vous supplie , ma souveraine dame , que ainsin soit vostre bon plaisir .
» - « Et ! mon ami , » dist la royne , « et voulez vous ja faire armes ? Qui le vous a conseillié ? » - « Ma dame , » dist il , « Dieu et honneur le me ont conseillié .
» - « Et puis qu'ilz le vous ont conseillié , je leur prie et supplie que ilz vous en facent joieux .
» - « Et ! Ma dame , » dirent pluseurs , « faites lire les lectres , pour en veoir la façon .
» - « Non ferons tant que de la messe revendrons .
» A ces parolles s'avança Madame , qui de tres bon oeul le regardoit , et aussi toutes les autres , pour oïr ce qu'il disoit .
Alors la royne lui dist : « Saintré , de ce que Monseigneur est content , je le doy bien estre .
Si prie a Dieu , a Nostre Dame , et a monseigneur Saint Julien , puis que ainsin est , qu'i vous en doint toute joye et telle que desirez .
» Lors la royne s'en va a la messe .
Au revenir qu'elle en fait , elle demanda la lectre d'armes et la voult oïr , puis dist : « Hélas ! et ce josne homme qui n'est encor que un enfant , comment a il eu cuer d'entreprendre telles armes ? Il fault dire qu'il lui part de tres grant et bon vouloir .
Et se Dieu le ramaint en bon point , il me semble qu'il ne vouldra faire autre chose , puis que si josne s'i va bouter .
» Et a ces parolles la royne s'en va a table pour disner .
L'ACTEUR .
- Et quant les tables furent ostees , le roy , la royne , les dames et tous vont aux hours pour veoir les joustes qui se vouloient commencer .
Lors vint Saintré sur son destrier , houssez d'un damas blanc tout brodé a fleurs de ne m'obliez mie , et lors commença la jouste de ceulz dehorz a ceulz dedens , desquelz pour abregier le conte se passe , et aussi de ceulz qui a celle jouste furent , fors de Saintré , qui rompi des lances , bouta un par terre jus de la selle de son destrier , et deux avec leurs destriers , et tant dura en son heaume qu'il fust de tous les jousteurs le premier et darrain sur les rens .
Se Madame estoit aise il ne le fault point demander , et en verité aussi estoient le roy , la royne et tous autres de la court , eulz donnant merveilles de son eureux jouster .
Et pour la premiere foiz eust de ceulz dehors un tresbel dyamant , qu'il donna a Madame .
L'ACTEUR .
- Le jour ensuivant encores vint il sur les joustes , houssé , lui et son destrier , d'un autre nouvel parement tout de satin vert a fleurs de pensees .
Que vous diroye ? Encores fist il si bien que chascun s'en esmerveilloit .
Mais pour l'emprinse que il devoit faire , le roy , doubtant aucun inconveniant , l'en fist retraire , et par ainsin durant ces joustes ne jousta plus .
L'ACTEUR ENCORES .
- Et quant les premieres festes furent passees , Saintré ne cessa de querir puissans destriers et aussi requerir chevaliers , escuiers , ses parens et amis , roys d'armes , heraulz , trompectes et menestriers et deux tabourins , et de faire robes , orfevreries , harnois , paremens , plumez et autres choses a lui necessaires pour briefment faire son voiage et acomplir ses armes .
Et quant il fut du tout bien en point , il fist a Madame son signal , et quant il fut le soir au preau , il compta et devisa tout ce qu'il avoit fait , et commant il avoit trois chevaliers , tel , tel et tel , a XIIIJ chevaulz , IX escuiers , a XXIIJ chevaulz , un chappellain a deux chevaulz , le roy d'armes d'Anjou , a deux chevaulz , Thoraine et Lusignien les heraulz , a IIIJ chevaulz , IIIJ trompettes , a VJ chevaulz , deux tabourins , a deux chevaulz , et quatre tres beaux et puissans destriers , que quatre beaus petis paiges chevaucheront tout le pas , conduiz par deux varlez a cheval qui les conduiront et en pensseront , deux queux , a trois chevaulz , un fourrier , un mareschal et un armurier , a IIIJ chevaulz , VIIJ sommiers , « quatre pour moy et quatre pour ma compaignie , et douze autres gens a cheval pour ma chambre et servir , et tel a trois chevaulz pour maistre d'ostel , somme toute IIIJxxIX chevaulz , qui tous seront vestus de voz couleurs et de vostre devise » , lequel nombre de gens et de chevaulz il dist tout coyement , ainsin con s'il lui semblast trop grant nombre pour en ordonner a son plaisir .
L'ACTEUR .
- Et quant Madame , qui de le oïr estoit tresjoyeuse , lui sembla qu'il l'eust dist craintement , doubtant de trouver la despence et finance a ce necessaire , lors elle lui dist : « Mon ami , il me semble que avez fait si bien que on ne pourroit mieulz , et quant au regart de la despense , je ne veul que vous en sociez , car j'espere que Monseigneur , Madame et Messeigneurs mes beaus oncles especialment vous y aideront .
Et se ilz ne le faisoient pour vostre despense d'un an , vraiment , mon ami , vostre honneur ne demeurra pas .
Et , mon ami , de quoy sont voz paremens ? » - « Ma dame , j'en ay trois qui sont assez riches , dont l'un est de damas cramoisy tres richement brochié d'argent , qui est bordé de martres sobelines , et en ay un autre de sactin bleu losangié de orfeverrie a nos lectres branlans , qui sera bordé de letisses , et si en ay un autre de damas noir , dont l'ouvraige est tout pourfillé de fil d'argent , et le champ tout emply de houppectes couchees de plumes d'octrisse verdes , violectes et grises a voz coleurs , bordé de houppectes blanches d'ostrisse , mouchectees de houppectes noires , ainsin que ermines , et sur cestui je entens faire mes harmes a cheval , retenu vostre bon plaisir .
Et dit chascun qu'ilz sont riches et les fait tres beau veoir .
Et si en ay un autre et ma coste d'armes tout semblable sur lequel je venray sur les lices pour faire mes armes a pyé , qui est de satin cramoisy , tout semé de branlans d'or esmaillié de rouge cler a une grant bande de satin blanc toute semee de branlans d'argent a trois lambeaux de sactin jaune tout semé de branlans de fin or luisant , qui seront mes armes .
» - « Et ! mon ami , je vous prie que vous les blasonnez autrement .
» - « Ma dame , mes armes sont de gueulles , a une bande d'argent a quatre lambeaux d'or .
» - « He ! Dieu , » dist Madame , « et que ce est belle chose , En verité , je les verroye volentiers , se ne fust la doubte du parler des gens .
Mais je trouveray bien honnestement la façon car je le diray par bonne maniere a Madame , qui vous en priera .
» - « Or bien , » dist Saintré , « ma dame , doresenavant je suis tout prest quant seroit vostre bon plaisir , car il me semble que le plus brief est le meilleur .
Je pense que ores Lesignien le herault soit la .
Et par aventure pour moy delivrer je le trouveray sur le chemin .
» Lors prindrent le jour du partir au XVe jour du prouchain mois de juillet ensuivant .
Et a ces parolles , l'un de l'autre a tresgrans souspirs et tres amoreux baisiers se departirent .
L'ACTEUR .
- L'andemain au matin a l'atourner de la royne , Madame ne eust pas mis en obly la veue de ces beaus paremens , si dist a la royne tout bellement : « Ma dame , j'ay oÿ dire que ce josne filz Saintré a fait tres beaux paremens a merveilles; vraiement je ne le puis croire .
Toutesfois , ma dame , se c'est vostre bon plaisir que vous les veez , et entre nous femmes sans plus , car j'enten qu'il les tient bien serrez , et quant vous l'en prierez il le fera tres volentiers .
» - « Dictes vous , belle cousine , qu'ilz sont si beaus ? » - « Ma dame , assez plus beaus , selon ce que on dist , que je ne vous savroie dire .
» - « Alors , » dist la royne , « se nous ne sommes escondite , nous les verrons .
» - « Ma dame , » dist elle , « pour ce qu'il les tient si celees , dictes lui qu'il face venir ces quatre destriers cy bas en la petite court , et face porter les paremens couvers , lesquelz seront la mis dessus , et vous ferez les portes clorre et bien garder .
» - « Ha ! par ma foy , » dist la royne , « vous dictes tres bien : faites m'en souvenir quant le verrez .
» Et , ces parolles finees , la royne va a la messe , et en la chambre de parement vist Saintré , qui la estoit .
Lors Madame s'avança et dist bellement a la royne : « Ma dame , veez la Saintré .
» Lors la royne appella Guillaume de Lurs , son huissier d'armes , et fist appeller Saintré .
« Saintré , » dist la royne , « se Dieu vous doint joie de la chose que plus desirez ! Nous vous prions que puissions veoir voz paremens d'armes sur voz destriers , que on dit qui sont si beaus .
» - « Et ! ma dame , » dist il , « sauve l'onneur des diseurs , ce ne sont , ma dame , paremens que a simples compaignons .
Ce seroit a moy honte que veissiez si pouvre chose .
» - « Et ! beau sire , telz qu'ils sont nous vous prions que les veons en ceste basse court aprés disner , et nous ferons clorre et bien garder les portes .
Et pour le faire plus celeement , se vous voulez , faites porter voz paremens couvers par voz gens , et puis faites venir tous voz destriers , et puis quant seront couvers , faites nous secrement appeller .
» - « Ma dame , » dist Saintré , « puis que ainsin vous plait , voz prieres me sont entiers commandemens .
» L'ACTEUR .
- Aprés que le roy et la royne eurent disné et que les tables furent levees , Saintré manda querir ses paremens et puis les destriers .
Les portes furent closes , ainsin que ordonné estoit , et puis les paremens mis sur les destriers .
Alors Saintré s'en va a la royne , ainsin qu'elle avoit dit .
Lors la royne , hastee de Madame et du desir qu'elle en avoit , ne se peust tenir que au roy ne deist la venue des destriers couvers .
« Et ! comment ! » dist le roy , « sont ils si beaux ? » - « Mon seigneur , vous les verrez , s'il vous plait .
» - « Oïl , vraiement , » dist le roy , « laissons venir le vin de congié .
» - « A ! mon seigneur , » dist la royne , « que gueres de gens n'y soient .
» Aprés le vin de congié , le roy et la royne se partent et de sur les galleries veirent les destriers couvers , qui leur semblerent tres riches et tres beaux .
Lors toutes dames et damoiselles commencerent a loer Saintré et faire veux et prieres que Dieu lui donnast grace de a grant honneur retourner .
Et quant le roy se voult retraire appella Saintré , et en devisant de pluseurs choses il fut entré en sa chambre , puis s'en va en sa garderobe et ne tarda gueres que par Jehan de Suffle , son varlet de chambre , lui envoia en trois saichez trois mil escus pour emploier aux affaires de ses armes .
Et quant la royne entend que le roy lui a donnez IIJm escus , elle en fut tres joieuse .
Lors appella Madame et ly dist : « Belle cousine , je suis tres joieuse de ce que Monseigneur a donné a Saintré IIJm escus pour emploier a son voaige .
Vraiement , mains de mille ne lui en puis de donner , et je vous prie que lui en donnez deux ou trois cens .
» - « A ! ma dame , » dist Madame a la royne , « vous taillez larges couroies d'autrui cuir .
» Et a ce faire se fist moult prier .
Et quant messeigneurs d'Anjou , de Berry et de Bourgoigne sceurent ce que le roy et la royne lui avoient donné , chascun d'eulz lui en donna mille .
Ainsin furent VIJm qu'il eust , sans les autres dons que pluseurs autres seigneurs lui firent , et en verité il n'en enquist ne fist enquerir onques denier , dont il fut assez plus prisié , et disoit on : « Ne devons nous bien aidier a un tel josne escuier qui n'est encores que un enfent , et de la bonté de son cuer entreprent tant de vaillance ? En verité , il se doit bien amer .
» L'ACTEUR .
- Et quant le terme de son partir approucha , VIIJ ou X jours avant , Saintré atout ses trois chevaliers , ses IX escuiers , roys d'armes , heraulz et tout le surplus de ses gens , lui et eulz tous vestus de robes a la devise , acompaignié de pluseurs autres seigneurs , chevaliers et escuiers , ses amis , vindrent tous a genoulz devant le roy , presens messeigneurs d'Anjou , de Berry et de Bourgoigne , ses freres .
Et lors Saintré tres humblement lui dist : « Nostre souverain seigneur , il a pleu a Vostre Grace estre content que je portasse l'emprinse de ce bracelet pour acomplir armes a cheval et a pyé que vous veistes par escript , si vous vien tres humblement supplier que vostre bon plaisir soit moy donner congié tel que le XVe jour du mois de juillet , Messeigneurs mes freres et mes amis qui cy sont , qui de leurs courtoisies me veulent accompaignier , puissons a l'aide de Dieu , de Nostre Dame et de monseigneur Saint Michel l'Ange , partir et commencier mon voaige .
» L'ACTEUR .
- Le roy qui ja comme dit est avoit donné le congié dist : « Et ! comment , Saintré ? estes vous ja prest ? » - « Sire , » dist il , « oïl .
» Lors lui dist : « Saintré , vous estes noble homme : en vostre hostel a eu de vaillans genz .
Dieu vous doint grace de les sembler , comme j'espoir que si ferez , car vous en commenciez bien josne .
Et ne vous souciez : quelque chose que de vous advienne , car vous n'estes d'armes que un escolier , si ay espoir en Dieu que par temps vous en serez maistre .
Mais d'une chose vous recorde : en quelque façon d'armes que vous soiez , que vous gayniez ou perdez honnestement et lyement .
» Et lors le roy fut content de son partement , dont Saintré treshumblement et joieusement l'en mercia .
Et lors le roy se part , et Saintré aussi treshumblement remercia mesdiz Seigneurs des dons qu'ilz lui avoient fais .
L'ACTEUR ENCORES .
- Et quant les X , les XIJ et les XIIIJ jours du mois furent venus , Madame pour les tresgrans et angoisseux regrez qu'elle avoit en lui , tous les jours faisoit son signal de l'espingle auquel il respondoit .
Et quant ils estoient au preau assemblé , dont pour le tres brief partement estoient mains durs soupirs et maintes larmes gectees .
Lors Madame lui dist : « Mon seul bien et tout quenque je puis dire , monseigneur le roy vous a donnez IIJm escus , Madame mille , Messeigneurs mes beaus oncles chascun mile , qui sont VIJm , sans le surplus des autres seigneurs , et pource que on ne sceit des aventures , je vous en donray trois mile , qui du moins seront Xm , des quelz sans trop grans excez de prodigues despenses en pourrez maintenir bonne despense longuement .
D'une chose je vous prie : que a la fin de vostre messe chascun jour , vous estant a genoulz , vostre prestre , aprés ce qu'il avra donnee la generale beneisson , qu'il vous donne le beneisson que Nostre Sires dist a Moyse de sa propre bouche , si comme est contenu en la Bible , ainsin que devant vous ay dit , que pour la vous rementevoir encores diz : Benedicat tibi Deus et custodiat te .
Ostendat faciam suam tibi et misereatur tui .
Convertat Deus vultum suum ad te et det tibi pacem .
Laquelle beneisson encores vous prie que sur le point de desmarchier pour faire voz armes , soit a pié soit a cheval , vous mesmes de bon cuer , en faisant le signe de la croix , faites en disant : Benedicat michi Deus et custodiat me .
Ostendat michi faciem suam Deus et misereatur mei .
Convertat Deus vultum suum ad me et det michi pacem .
Et lors partez sceurement et faites vertueusement ce que devez faire , car par ainsin ne porrez faire chose , gayne ou perte , que tout ne vous soit a honneur et en advienne ce qu'il pourra , car jamais ne vous fauldray .
» Et a ces paroles la sourse des larmes de son cuer saillirent de ses yeux tellement que la langue cessa pour leur donner paix .
L'ACTEUR .
- Et quant Saintré , qui ja par les tres grans biens et honneurs que Madame lui avoit tant faiz , a laquelle il se tenait sur tous les autres amans du monde le plus eureux , et tant plus quant tous les jours de bien en mieulz renouvelloient les biens , les honneurs et les tresnobles et chevalereux recordz qu'elle lui faisoit , a tresgrant destresse de son cuer lui dist : « Hé ! ma treshaulte et souveraine deesse sans per , vous qui me devriés reconforter du tres desplaisant duel que mon cuer a a cause du departir de vous qui estes mon seul desir , mon seul plaisir et mon souverain bien , et je voy ores que vostre duel allié du mien ont tant assailli et combatu mon cuer que ilz l'ont vaincu et navré a mort et par ainsin je m'en vois ailleurs morir , et , ma dame , a Dieu soiez .
» Et a ces parolles il tourna ses espaules pour soy partir .
L'ACTEUR .
- Madame , a qui le ruissel de ses larmes estoit presque vuidié , oiant les parolles de Saintré , par un tres merveilleux souspir meslé de sa parole lui dist : « Hée ! mon amy , revenez se vous voulez .
Vous savez que nous femmes avons les cuers tendres et piteux aux choses qui sont par nous amees .
Si ne vous soit en desplaisir , car je suis toute reconfortee esperant que Dieu vous ramenra a tresgrant joye .
Or , mon tresloial ami , or , mon bien , or ma pensee , or , tresor de ma vie et de ma mort , faites bonne chiere , alez joieusement , car sur ma foy pour l'amour de vous je me tendray joieuse et lye , et de voz nouvelles gardez bien que ne m'escripvez , sur tant que avez ma vie chiere , mais bien a plain a Madame en escripvez , et de la sans nul dengier je savray tout a plain , et sur ce , mon ami , nous fault baisier .
» Et la furent donnez baisiers , et baisiers renduz sans compte et sans mesure , tous acompaigniés de piteux souspirs , et tant furent en ce tres doloreux plaisir et en celle tres desconfortee joye que la myenuit sonna , dont furent tous esbays .
Et alors convint que le tres doloreux departir se feist , et au prendre le congié , Madame , le baisant , en l'un de ses doiz un tresbel et riche dyamant lui mist : « Et a Dieu soyez .
» L'ACTEUR .
- Le matin ensuivant , quinziesme jour de juillet , que le terme estoit du partir , aprés la messe oÿe , et que le prebstre eust a Saintré donné la beneïsson , Saintré atout sa compaignie vestus de sa livree vindrent prendre congié du roy qui lui dist : « Saintré , Dieu vous doint bien aler , bien besoingnier , et a vostre grant honneur retourner .
D'une chose vous ay prié et prie , qu'il vous souvienne de gaynier ou de perdre honorablement et honnestement .
» - « Sire , » dist il , « au plaisir de Dieu vous n'en orrez ja autrement parler .
» Lors le roy lui toucha la main .
Et puis s'en vat a la royne , qui lui dit : « Hé ! Saintré , puis qu'il fault que vous en alez , nous toutes prions Dieu qu'i'vous doint pris d'armes et joye de voz amours .
» - « Ma dame , » dist il , « du pris d'armes il en soit a vostre bon plaisir , mais mes amours sont a servir le roy et vous aussi .
» Et a ces parolles il print congié d'elle , puis de Madame assez briefment , fors que en souspirant elle lui dist : « J'ay ja prins congié de vous .
» Puis va aux autres dames et damoiselles , a chascune desquelles il donna une vergette d'or toutes esmaillies a fleurs de souvienne vous de moy , dont n'y avoit celle qui tenir se peust de plorer , tant l'avoient toutes amé et amoient .
Et quant la royne oÿt le bruit de ces vergettes donnees , elle appella Saintré et en riant lui dist : « Et ! beau sire Saintré , ne sommes nous pas , Belle Cousine et moy , dames comme les autres ? Que ne nous faites vous de vostre livree ? » - « A ! ma dame , » dist Saintré , « pour Dieu me soit pardonné , car je ne avoie hardement , ne cuidoie que telles dames daignassent prendre de moy si petit don .
» - « Si ferons , » dist la royne , « ce que ne ferions pas de tous .
» Alors leur donna le chois de toutes celles qu'il avoit , combien que toutes fussent pareilles , puis lui dirent : « Saintré , grant mercis .
» Et a ces parolles Saintré reprent congié et a son departement Madame ne se peust tenir de larmoyer .
Alors elle pour son excuse dist a la royne : « Jamais pour duel ne pour regret que j'eusse , vouldroie que ne peusse lerme gecter , si non quant je voy les autres plorer .
» - « Et en verité , ma dame , » dirent les autres , « qui est le cuer de femme qui se pourroit tenir de plorer a veoir cest enfant qui vat en si grant peril et qui est norry avecques nous et que tant de plaisirs nous a faiz tous les jours ? » L'ACTEUR SUR LE PARTEMENT DE SAINTRé .
- Et quant Saintré eust prins congié des dames a l'ostel il va prendre congié de mesdiz Seigneurs qui de tres bonnes parolles chascun lui dist , et lors s'en va atout sa compaignie en son hostel disner .
Et endemantiers qu'ilz disnoient , la royne lui envoya une piece d'un tresfin drap d'argent , monseigneur d'Anjou lui envoia un tres bel coursier tresbien en point , et monseigneur de Berry un grant mantel et Vc doz de fines martres sobelines , et monseigneur de Bourgoigne cinquante mars de vaisselle , et n'y eust cellui de ceulz qui firent les presens a cui il ne donnast cent escus pour l'onneur et amour de la royne et desdiz seigneurs .
Et quant ilz eurent tous disné et les chevaulx bridez et tous troussez , la furent chevaliers et escuiers de la court du roy , de la royne , et de mesdiz seigneurs , et pluseurs autres ou nombre d'environ mil chevaulx tous venus pour le convoier .
Lors il fait partir tous les premiers ses deux fourriers , ses queux et son chapelain , quatre trompectes pourtans les bannieres de ses armes , et puis ses trois heraulx , et aprés ses trois chevaliers et neuf escuiers deux a deux , et tous leur gens aprés , vestus de sa livree , ses cinq sommiers couvers de tappis a ses armes menez par deux varlez a pyé , et puis ses tabourins , et aprés ses quatre destriers couvers de paremens de fin taffetas de Florence gris , vert et violet a grans lectres d'argent a sa devise , et sur leurs testes chascun un tresbel chanffrain d'acier bien garny de tresbelles plumes d'ostrisse faites de broderie et bien emplies de branlans d'argent , et dessus les destriers quatre tres gens paiges vestus de sa devise , toutes les manches chargies de branlans d'argent , et sur leurs chiefs chascun un tresbel chappel de plumes a ses couleurs , et aprés les destriers venoient les deux palefreniers et puis le mareschal .
Aprés venoient pluseurs tabourins , et aprés les menestriers qui le venoient convoier , et aprés les menestriers venoient les poursuivans , aprés les heraulz des seigneurs et puis du roy , et puis les roys d'armes roiaulz .
Et aprés venoient tous les trompectes et clarons , premiers ceulz des seigneurs , et puis ceulz du roy , et aprés ces trompectes venoit il vestu de sa devise comme ses paiges , les manches toutes de orfeverrie branlans , et sur son chief un semblable chappel de plumes , sur le tresbel coursier que monseigneur d'Anjou a son partement lui avoit envoyé , et venoit ou mylieu de quatre seigneurs , deux devant et deux aprés , et puis tous les autres seigneurs , chevaliers , escuiers , comme ilz pouoient , et en ce tresgrant honneur , a son partement de la court en la ville de Paris une bonne lieue .
.
.
Et au departir fist avec lui venir tous les roys d'armes , heraulz , poursuivans , trompectes , menestriers , tabourins , et autres compaignons d'esbatement soupper avec lui au Bourg la Royne , ou par cellui jour il se loiga , lesquelz il tint bien aise , et au matin leur donna cinquante escus .
Et a tant me tairay cy de son departement et parleray de son chemin et de la venue de Lesignien le poursuivant .
L'ACTEUR .
- Et quant Saintré fut en Avignon , pour la grant nouvelle de sa venue , le roy d'armes d'Anjou , qui le seelé de sa response portoit , au saillir de la messe a Saintré ledit seellé presenta .
Et quant Saintré eust bien leu et advisé ledit seellé , ledit Saintré devant chascun publiquement retourna incontinant a l'eglise remercier Dieu devotement , puis audit roy demanda devant tous toute la façon de son delivrement et qui estoit cellui qui emprins l'avoit a delivrer .
Lors dist Lesignien : « Je premiers arrivay a Barcellonne le IIJe jour de juing assez tart , et celle nuyt me reposay .
Le matin , aprés la messe oÿe , je revins en mon loigeis et vestis vostre cocte d'armes , ainsin que mon droit estoit , et mis la boicte ou vostre lectre d'armes estoit en mon seing , puis par le varlet de l'ostel me fis conduire au palais du roy .
Et , Dieu avant ! quant je fus a l'entree je encontray un tresbel de corps chevalier et bien acompaignié , nommé messire Enguerrant de Servillon , lequel en passant je humblement saluay .
Et quant il me vist vostre cocte d'armes vestue , subitement il m'appella , disant : “ Herault que vous estes ou semblant de la cocte d'armes vestue que vous portez , comment est vostre nom ? ” - “ Mon seigneur , ” diz je , “ mon nom d'office est roy d'armes d'Anjou , de Thoraine et du Maigne .
” « Alors il me dist : “ Roy d'armes , vous soiez le bien venu; il me semble que venez en ceste court du roy pour quelque fait d'armes , et se ainsin est je vous prie que le me declarez .
” - “ Mon seigneur , ” diz je , “ il est vray que je suis envoiez de par un noble et renommé escuier du royaume de France nommé Jehan de Saintré , lequel au premier jour de ce darrain mois de may par veux faiz presens pluseurs haultes et nobles dames et damoiselles , seigneurs , chevaliers et escuiers a grant nombre prinst emprinse de porter en son bras senestre un tres riche bracelet d'or paré de pierres precieuses , et ce par l'espace d'un an et jusqu'a tant qu'il treuve aucun chevalier ou escuier de nom et d'armes sans reprouche qui le veulle deliver des armes a cheval et a pié comme ceste lectre contient , si lui porteray le seelé de celui qui le devra delivrer , et pour ce faire il vient en ce roiaume tout premiers en la court de ce tresnoble roy , ou il sera un mois entier , actendant sa delivrance par un chevalier ou escuier tel que j'ai dit , et ou cas qu'il ne le trouvera cy , il yra semblablement a la court du roy de Navarre , puis au roy de Castille , et puis de Portugal , a chascune court demeurer un mois se il ne treuve son expedicion ainsin que j'ay dit .
” - “ Ores , roy d'armes , je vous prie que ces lectres je puisse veoir , vous promectant sur la foy de noble chevalier que s'elles sont armes honorables que au bon plaisir de Dieu , de monseigneur Saint George et de mon souverain seigneur le roy , que je seray cellui que a mon pouoir lui acompliray ses armes .
” Et je le oÿs de haulte façon parler , beau de corps et tresbien acompaignié , aussi sa foy qu'il me promist me sembla ce que je queroie avoir trouvé .
Lors de mon sein je prins voz lectres et les lui baillay , lesquels a son plaisir leues , me dist : “ Roy d'armes , venez vous en avec moy .
” « Lors il retourna et parla a pluseurs chevaliers et gens de la court , ausquelz monstra voz lectres , puis me redist : “ Roy , venez a moy .
” Lors me print par la main et mena devers le roy , qui de sa messe sailloit .
Alors lui , moy tenant par la main , nous agenouillasmes , et tous les autres aussi , puis en son langaige dist : “ Seigneur , je saillant de ce vostre palais , par bonne aventure trouvay le roy d'armes d'Anjou , qui est cy present , et a la cocte d'armes qu'il porte vestue , je cognus que sans cause de quelque fait d'armes ne la portoit , especialment en la court d'un si treshault prince con vous estes , si l'appellay et demanday dont il venoit , et la cause pourquoy il portoit cocte d'armes vestue en ceste vostre court , actendu que vous estes en paix av ec tous les princes crestiens .
Et si me respondit ainsin que se il vous plait oïr je vous diray .
” ” « LE ROY D'ARMES .
- “ En disant ces parolles , le roy , qui tres fort me regardoit , me dist en moy touchant la main que je fusse le tresbien venu , puis me dist que je deisse ce que j'avoie dit a messire Enguerrant de Servillon .
Alors je deiz de mot a mot tout ce que lui avoie dit , pour abregier .
” “ Et ou sont les lectres ? ” dist le roy .
“ Seigneur , dist messire Enguerrant , veez les cy .
” Lors le roy les fist lire , et quant elles furent leues messire Enguerrant lui dist : “ Seigneur , car les tres nobles previleiges de honneur mondain requierent aux nobles cuers que par le tresnoble mestier d'armes chascun de bien en mieulz a son pouoir se employe de acquerir la tresnoble grace d'honneur , soit en armes d'emprinses ou soit en guerres guerroiables et en toutes autres honestes façons , et pource que la grace de ceste aventure est premiere adrecee a moy , ja soit ce que pluseurs autres sont yci et en vostre court assés meilleurs , plus puissans et plus souffisans que je ne suis; toutesfois , seigneur , pour l'eur de mon aventure , qui suis le premier , si treshumblement que je sçay , que je doy et que je puis , vous requier et supplie que se vous acordez ces armes parfaire a nulli de vostre court que ce soit a moy .
” ” LE ROY D'ARMES .
- « Et quant le roy entend sa requeste , comme saige prince , avant qu'il feist response se tira a part et appella pluseurs seigneurs et autres chevaliers et escuiers anciens de conseil qui la estoient , a laquelle ne demeura gueres qu'il l'appella et publiquement lui dist : “ Messire Enguerrant , nous avons oÿ vostre humble et honorable requeste , laquelle pour l'onneur et amour de vous , aussi du noble escuier qui porte l'emprinse , nous le vous accordons et donnons jour a voz armes le XVme jour aprés sa venue , si vraiement que Dieu vous ait tous deux en sa bonne garde .
Et par ainsin donrez plaisir aux dames .
” De laquelle tres gracieuse response du roy messire Enguerran et tous ses amis treshumblement le remercierent , et aussi fis je de par vous .
Alors le roy se part et va disner , et messire Enguerran me mena en son hostel et envoya querir mes chevaulz et mener avec les siens , puis avecques lui tresbien disner et oster vostre cocte d'armes et despoillier en pourpoint , puis me donna une tresbelle et riche robe de veloux bleu figuré et tres richement brochié d'or et forree de martres soubelines , laquelle j'ay en ma malecte yci , et puis me fist tout ce jour et l'andemain sejorner , et plus assez se j'eusse voulu .
Et endementiers qu'il vous faisoit sa response , les heraulz du roy me vindrent festoier et mener par la ville .
Et quant mes lectres furent faites , il me mena prendre congié du roy , qui me fist tres bonne chiere , et pour l'amour de nostre sire le roy , aussi de vous , me fist donner un tabart de veloux figuré noir , fourree de martres soubelines , et cent florins d'Arragon , et au prendre congié tresdoulcement me dist que de sa part vous saluasse .
Desquelles voz armes , comme il m'a par pluseurs foiz esté dit , la royne et les dames et damoiselles , aussi chevaliers et escuiers , toute la cité et le pays en ont telle joye que tout en bruit .
Et au prendre congié de messire Anguerran , il me dist : “ Roy , vous me recommanderez bien a mon frere Jehan de Saintré , et lui direz que au plaisir de Dieu je seray tout en point a la journee que le roy nous a donnee , et aussi me recommandez a toute sa compaignie , et a Dieu soyez .
” Et quant je fus pour monter a cheval , il m'envoia quarante florins d'Arragon .
» L'ACTEUR .
- Et quant Saintré et toute sa compaignie oïrent le rapport et bonnes nouvelles et sa tresbriefve delivrance , la joye fut merveilleuse entr'eulz , et fut ceste nouvelle par tout publiee et portee au roy et a la royne , dont Madame le sceust et aussi toute la court , et par le royaume espandue .
Alors commencerent dames et damoiselles a jeuner , a faire veux , pelerinages et prieres pour l'amour de lui .
Mais de ces bonnes nouvelles , Saintré , comme bon chrestien et qui tenoit de Dieu ses honneurs et ses aides , retourna arriere au moustier et la a genoulz , chef descouvert , et a mains jointes , a Dieu et a Nostre Dame fait devotement ses prieres et oblacions , et puis s'en vont disner .
L'ACTEUR DE L'ENTREE DE BARCELONNE .
- Et endementiers que ces choses estoient et que messire Anguerrant se mectoit en point , ne tarda gueres que Saintré arriva en la ville de Perpignen .
Alors au roy fut faite a savoir sa venue , son grant estat et la belle compaignie qu'il menoit , lors le roy et tous se appenserent que vraiement il devoit estre homme de bien , et incontinent ordonna a Barcellonne tres honorablement son loigeis , lequel fut a ses fourriers livrez deux jours avant sa venue .
Et a l'entrer qu'il fist en la cité , messire Anguerran , qui ja plus d'une lieue fut au devant , tresbien acompaignié , et pluseurs autres seigneurs , chevaliers et escuiers , qui au devant de lui venoient , furent tres esmerveilliez de deux choses , l'une du tres josne aige de Saintré , et l'autre de la tres belle ordonnance ou lui et ses gens estoient en sa venue , tout ainsin que au partir de Paris .
Et quant messire Anguerrant vist le jeune aige de Saintré , fut esbays de avoir telles armes a faire a un qui pourroit estre son filz , si le regarda tres granment par pluseurs foys , soy merveillant de la haulte emprise d'un homme si josne qu'il estoit .
Et quant ilz furent au loigeis , messire Anguerrant , honteux des armes que avecques lui devoit faire , a part lui dist : « Jehan de Saintré , mon frere , vous estes un josne gentil homme escuier , et je suis un vieil gentil homme chevalier : se vostre plaisir estoit me vouloir quicter du seellé de ma promesse , je pour acomplir voz armes vous donroye a compaignon mon propre nepveu , qui est de vostre aige et chevalier comme je suis , et je de ce vous vouldroie bien prier .
» Saintré , comme tres saiges et courtois , de soy mesmes fist sa response et dist : « Mon seigneur messire Anguerrant , il a pleu a Dieu et a ma bonne fortune que mon emprinse est premierement venue en voz mains , dont tant comme je puis et sçay humblement vous en remercie , et de vostre grace comme chevalereux chevalier m'avez volu et par vostre seellé promis de delivrer .
Et ja soit ce que monseigneur vostre nepveu soit chevalier souffisant et digne de delivrer le meilleur chevalier du roiaume de France , toutesfois , puis que mon aventure m'a a vous adressé , je me tiens a vous et arreste , et vous prie que le me pardonnez , et se par aucune occasion que je ne sçay ne puis penser de vostre promesse me defailliés , je me tenroye de mon veu pour tres honnestement et honnorablement quicte et delivré .
» L'ACTEUR .
- Et quant messire Anguerrant oÿst d'un si tres josne homme son tres bel parler , fut esmerveillié et comprint en son cuer que il vouloit dire qu'il n'osoit par quoy il se tendroit quicte de son veu .
Lors se delibera de l'acomplir et lui dist : « Saintré , mon frere , j'ai oÿ vostre tres illustre parler : ce que je vous ay promis par mon seellé , au plaisir de Dieu , de Nostre Dame et de monseigneur Saint George je vous accompliray au jour et heure que le seigneur roy nous a donné .
Et pour plus tost donner fin a ces choses et plus honorablement , me semble que au saillir des vespres du roy je vous venray querir .
Vous serez tout prest et venrez faire la reverence au roy et a la royne , qui vous verront tres volentiers .
Et la , present le roy , je vous deslieray de vostre bracelet , puis demain le vous rendray , ainsin que en voz armes est contenu , car j'ai espoir en monseigneur Saint George que Madame y avra bonne part .
» Et sur ce il prend congié , dont pour prieres nulles ne voult demeurer au disner , mais pour veoir sa contenance et son maintien messire Anguerrant fist demeurer .
L'ACTEUR ENCORES .
- Alors messire Augerrant va au roy lui compter sa merveilleuse bonté et gracieux parler , dont le roy qui ja aucunement en avoit oÿ compter l'en prisa tresgrandement , et eust grant desir de le veoir , aussi la royne et toutes les dames de la court , lequel aprés vespres le fist venir , messire Anguerrant tresbien acompaignié le tenant par soubz le bras tous a genoillons le presenta au roy , ou la royne estoit .
Et quant le roy le commença a veoir , deux ou trois pas au devant s'avança , puis dist : « Bien vienne ce beau commencement d'escuier .
» Lors le fist lever , et quant ilz furent levez , messire Anguerrant le mena a la royne presenter , qui lui dist : « Jehan , vous soiez le tresbien venus , » lors le prent et le fait lever .
Messire Anguerrant le maine devers les dames , et ja soit ce qu'il ne fust de coustume , il les lui fist toutes baisier , car ainsin estoit il ordonné .
Lors revindrent devers le roy , et tous deux a genoulz se mirent .
Messire Anguerrant dist au roy : « Seigneur , vous avez veu la lectre de mon frere de Saintré sur le contenu de ses armes , et de vostre grace m'avez donné licence , jour et place pour le delivrer .
Donques , a vostre bon congié , voulez que je parface ce que en son veu contient .
C'est premiers le deslyer du bracelet que en son bras senestre il tient .
» Alors le roy , comme saige prince , voult de bouche a bouche savoir a Saintré se il le confessoit , et la publiquement fist lire la lectre et savoir s'il l'advouoit , puis lui dist : « Jehan de Saintré , pourtez vous ce bracelet d'emprinse par la façon que vostre lectre contient ? » - « Sire , oÿ , » dist Saintré .
« Or donques , » dist le roy a messire Anguerrant , « Je vous donne congié de le delivrer .
» Alors messire Anguerrant le bracelet osta , et osté qu'il fut tout ce jour par un tresbel cordon d'or et de soye a son col le porta , et puis le matin lui rendit .
Et ce fait , vont vers la royne et les autres dames , qui tresgrant honneur et bonne chiere lui firent , puis vont en la chambre de parement et la jouerent a maintz jeux tant que l'eure fut de soupper .
Lors Saintré print congié , et messire Anguerrant avec pluseurs chevaliers et escuiers retint au soupper , dont tout ce soir et pluseurs jours aprés ne cessa le devisier de la beauté et gracieuseté de Saintré et de tous les siens .
Et au IIIJe jour le roy voult que la royne le feist convier et semondre , et les gentilz hommes de sa compaignie , tous a disner .
Et aprés les dansses et chanssons , ou Saintré , qui tresbien chantoit , et aucuns de sa compaignie plurent tresgrandement au roy , a la royne et a tous .
Et ainsin par chascun jour en celle court estoient festoiez , et du surplus pour abregier l'istoire se taist pour venir au fait .
L'ACTEUR SUR LA VENUE DE SAINTRé SUR LES LICES .
Et quant le XVe jour aprés sa venue fut venu , jour ordonné de commencier leurs armes , auquel jour tous furent abilliés et appareilliez , a ce dit jour sur l'eure de X heures du matin , le roy , comme saige et treshonorable prince , pour honorer les estrangiers , envoia a Saintré pour l'acompaignier le conte de Cardonne , don Fedrich de Lune , messire Arnault de Parreillos et messire François de Moncade , quatre moult nobles seigneurs et chevaliers de sa court , tresbien acompaigniés , pour le honorer a aler sur les rens .
Et ce ordonné , le roy se part et s'en va sur son hourt qui a l'un des costez des lices estoit , tres richement tappissié de tous costez , et avec lui les princes , seigneurs et pluseurs autres chevaliers et escuiers de son conseil , et a sa senestre main la royne en son hourt , acompaignie de pluseurs princesses , dames et damoiselles de sa court et du royaume , la venues pour ces armes veoir .
Et quant le roy et la royne furent tous en leurs hours reposez , lors par l'ordonnance du roy les roys d'armes et heraulz porterent aux deux parties le commandement de faire leurs devoirs .
Alors Saintré , qui ja estoit tout en point , comme le commenceur et entrepreneur de l'emprise , monta a cheval avec toute sa compaignie et partit par la maniere qui s'ensuit .
Et premiers de son loigeis partirent ses tabourins a cheval , avec tous les autres qui estoient venus le convoier et acompaignier , deux a deux .
Aprés les tabourins venoient ses trois sommiers qui portoient les coffres de son harnois , tous couvers de tappis a ses armes , faiz de broderie , chascun conduit a main par ses varlez .
Et aprés eulz venoient a pié les deux armuriers .
Aprés les armuriers venoient tous les poursuivans , leur coctes d'armes vestues de costé , deux a deux .
Et aprés les poursuivans venoient les menestries de Saintré .
Aprés les menestriers de Saintré venoient les menestriers du roy et les trompectes d'Arragon .
Aprés les trompectes d'Arragon venoient les heraulz d'Arragon .
Aprés les heraulz venoient les heraulz françois .
Aprés les heraulz françois venoient les deux roiz d'armes d'Arragon et d'Anjou , trestous portans les coctes d'armes vestues de leurs seigneurs , et ceulz de France celle de Saintré , moult richement brodees .
Aprés ces roys d'armes venoient ses quatre trompectes et clarons , et aprés eulz les chevaliers et escuiers qui sur leurs cuisses portoient XIJ grosses lances , dont les VJ estoient du tout armees et vestues de drap d'argent a ses couleurs forrees de martres , et les autres VJ tres richement paintes en semblable façon .
Aprés les XIJ lances venoit sur un tresbel coursier ledit Don Bernard de Cardonne qui sur sa cuisse portoit une lance ou estoit un gonffolon de un tres fin veloux cramoisy endossé d'ermines et bordé d'une tres riche frange d'or .
Et a chascun des lees du gonffolon estoient de tres riches brodures , les quatre blasons des quatre principales lignes de Saintré .
Aprés le gonffolon venoit Don Federich de Lune sur un tres puissant coursier , qui sur un tronçon de lance , vestu et fourré comme les VJ lances armees , sur lequel estoit son heaumet , qui au dessus avoit une grant fleur de chardon a quatre grans fuilles d'or , qui toutes couvroient le chief du heaume , et au pié de la fleur pendoit une longue touaillecte de Plaisance voulant , moult richement frangee de fil d'or et de grosses pelles et le surplus semees de lectres d'or branlans .
Aprés le heaume venoit Saintré sur un tresbel et fringant destrier qui en son chief portoit un chanfrain d'acier a trois grans plumes a façon d'ostrisse et a ses trois couleurs tres richement brodees , lui et son destrier houssez d'un saptin cramoisy tout semé a queues d'ermines et bordé de grans franges d'argent copponnees de soye a ses trois couleurs , sur son chief un tresbel et frisque chappel de plumes , et lui armé de ses avambras , harnois de jambes et soulerez sans plus , et en sa main droicte sa bannerolle , ou estoient Nostre Dame et son Enfent , de laquelle de pas a pas il se seignoit .
Aprés Saintré venoient messire François de Moncade et messire Arnault de Pereillos , chascun sur son tresbel coursier , per a per , et aprés eulz tous les autres chevaliers et escuiers a grant nombre , qui par l'ordonnance du roy l'acompaignoient , et atout celle ordonnance et tresbelle compaignie , il vint descendre en sa grant loige , toute bien tendue , que le roy aux deux entrees hors des lices pour chascun avoit fait faire , et la descendist et avecques lui ces quatre seigneurs conseilliers , et des siens ceulz qu'il avoit ordonnez .
Et si venoient aprés ledit Saintré et devant lesdis seigneurs ses quatre paiges montez sur quatre coursiers couvers des paremens qu'ilz avoient , et les paiges abilliés ainsin qu'ilz estoient a l'issue et departement de Paris , comme cy devent est dit .
L'ACTEUR DE LA VENUE MESSIRE ENGUERRANT ES LICES .
Et quant Saintré fut descenduz incontinant les roiz d'armes , heraulz , poursuivans , trompectes et menestriers , pour faire honneur et compaignie , furent a messire Anguerrant , lequel aussi trouverent tout en point prest a monter , et lors partirent tout premiers les tabourins et aprés les menestriers , puis aprés les menestriers venoient pluseurs seigneurs , chevaliers et escuiers qui venus estoient pour le convoyer .
Aprés les chevaliers et escuiers venoient ses quatre destriers cellez et leurs celles couvertes des mesmes draps d'or dont ilz estoient houssez , dont le premier destrier estoit houssez d'un tres riche saptin bleu figuré et brochié d'or a grans ourlez de fins gris .
Le IJe destrier estoit houssé d'un autre saptin figuré bleu et brochié d'or a grans bors de martres soubelines .
Le IIJe destrier , houssé d'un autre tres riche saptin figuré en couleur de pourpre tout brochié d'or , qui estoient ses trois couleurs , et bordé d'ermines , conduis a main par trois varlez a pié .
Aprés les trois destriers venoient XIJ chevaliers sur beaus coursiers , qui portoient XIJ lances , dont les VJ estoient deux a deux des trois mesmes draps d'or et semblablement ourlees que estoient les paremens .
Aprés ces XIJ lances venoient les trompectes du roy et aprés eulz le roy d'armes d'Arragon , qui vestue avoit sa tresriche cocte d'armes et a son col portoit une moult luisante et ligiere targe d'acier orlee par tiers de trois draps d'or et a chascun des quatre quartiers de la targe avoit un blason de ses quatre lignees dont il estoit yssu , et ou mylieu des IIIJ blasons le sien .
Aprés le roy d'armes venoit le conte d'Orgel qui sur un tresbel et puissant coursier portoit sur un tronçon de lance le demi heaume de messire Anguerrant , sur lequel estoit un demi cerf d'or naissant pourtant un colier ou estoient par tiers un tresbel rubi , un tresbel dyamant , un tresbel balay , chascun encloz entre deux moult grosses perles .
Aprés le demi heaume venoit messire Anguerrant armé de toutes ses armes excepté du chief , ouquel il portoit un tresbel chappellet de diverses fleurs et feulles , sur un tresbel et puissant destrier houssez d'un tres riche veloux cramoisy figuré tout brodé d'or sur or bordez a grans bors d'ermines , et en sa destre main un tronçon de lance sur lequel son bras se reposoit .
Aprés messire Anguerrant venoient le conte de Prades et le conte de Cardonne ses conseilliers , et puis les autres seigneurs , chevaliers et escuiers sans nombre venus pour le convoier .
Et ainsin vint descendre en sa loige , et la fut armé de son demi heaume et servi de ce qu'il lui failloit .
L'ACTEUR SUR LES ARMES .
- Et quant tous deux furent venus , le roy incontinant fist mesurer leurs lances , qui devoient estre , dez la pointe jusqu'a l'arrest , de XIIJ piez de long .
Et quant furent mesurees et a chascun party livrees , le roy manda a Saintré qu'il saillist le premier , et ainsin fist il .
Mais quant il fut a cheval sur son destrier il demanda sa bannerole et en fist un grant signe de la croiz en disant sadicte beneisson que Madame lui avoit enseignie comme dit est .
Et ainsi soy signant de pas a pas entra dedens les lices a son renc ordonné , et avec lui ces quatre seigneurs ses conseilliers , et ceulz a cheval et a pyé par semblable nombre comme estoit ordonné , et fist son tour d'aler et de venir tout le long de la toille qui tendu estoit de fin drap vermoil .
Et tant de l'aler que du venir , quant il estoit devant les hours ou le roy et la royne estoient , tant bas qu'il pouoit se enclinoit en leur faisant reverences , par laquelle chose le roy a ses gens dist .
« Et vraiement cest escuier en tous ses faiz et en tous ses diz monstre bien qu'il est gentil et qu'il est norry en la court et en l'escole de tout honneur .
» La royne et toutes ses autres dames ne le louaient pas mains , car n'y avoit celle qui n'en deist bien et l'autre mieulz , dont la plus grant partie prioient Dieu pour lui .
Lors pas a pas s'en vat mectre au bout de son renc , et la print sa lance sur sa cuisse et tres frisquement d'aler et de retour la courust de bout a autre .
Le roy fait venir messire Anguerrant que , pour abregier , tout ainsin que Saintré vint faire .
Et quant ilz furent en leurs bouz des rans le roy ordonna que ilz feissent ce que faire devoient .
L'ACTEUR SUR LA PREMIERE JOURNEE .
Alors Saintré , qui sa bannerolle tenoit , recommença a faire le signe de la croiz et par trois foiz sa beneisson dire .
Alors chascun , garny de sa lance sur sa cuisse , en son arrest la coucha et et tant que destriers peurent courre l'un contre l'autre s'aproucha , maiz a celle premiere course riens ne firent .
A la IJe course messire Enguerrant sa pointe clinssa soubz la veue de Saintré , et Saintré atoucha au bas du grant gardebras , et en brisant sa lance un peu ploya , et a ce rompre de lance trompectes a desroy commencerent a sonner .
A la IIJe course messire Enguerrant baissa trop sa lance qu'il rompist a l'arçon et Saintré le cerf desur son demi heaume emporta .
Lors trompectes commencerent a sonner , mais parce que la lance n'estoit pas bien rompue , le roy commanda a cesser .
A la IIIJe course ledit messire Enguerrant prinst ou mylieu de la piece et rompit tresbien sa lance , et Saintré le fiert au bas du demi heaume et clinssa entre la piece et la rondelle de la lance , si entra le fer entre la main et le gantelet , lequel lui emporta sans prendre a la char , dont la main fut endormie tellement que jusques au IIIJe jour aprés ne peurent leurs armes parfaire , et au trespasser qu'il fist sa lance rompit auprés de la doille , qui ne fut point comptee .
Alors le roy fist lire les lectres qui portoient l'un actendre l'autre et par l'espace de VIIJ jours , et par ce il ordonna que chascun s'en allast par sa porte descendre en son hostel , et ainsin chascun s'en retourna tous armez fors que de leurs chiefs , mais tant voult le roy honorer Saintré qu'il fist Enguerrant saillir le premier , disant que la place estoit demeuree a Saintré .
L'ACTEUR .
- Et quant ilz furent tous desarmez et aucunement reposez , et messire Enguerrant de sa main appareillié , le roy les manda querir pour soupper avecques lui , et fist Saintré seoir a sa destre comme estrangier , et messire Enguerrant a senestre comme subget et de l'ostel , lequel portoit sa main lyee en escharpe .
Et quant les tables furent ostees , le roy fist la royne avec ses dames toutes venir , et leors commencerent les dansses , et la royne print Saintré , les autres dames et damoiselles prindrent aussi les autres chevaliers et escuiers qui estoient venus avecques lui .
La fut Saintré de tous et de toutes moult loé; messire Enguerrant , de l'autre lez , de tout son pouoir honoroit et festioit Saintré , qui fut ainsin festoyé jusques a ce que messire Enguerrant fut bien gary .
Et au IIIJe jour , pour parfaire leurs armes , le roy ordonna qu'ilz fussent sur les rens tous armez , et tout ainsin que l'autre foiz venus estoient ilz vindrent , fors que du chief n'estoient point armez , eulz et leurs destriers de nouveaulz paremens tous houssez .
Et quant ilz furent tous en point es lices , le roy commanda qu'ilz feissent leurs devoirs; alors l'un contre l'autre , les lances arrestees , brochent leurs destriers .
A ceste cinqme course , messire Enguerrant print joingnant la broiche au double grant gardebras , et Saintré au pié du demi heaume , et tous deux rompirent bien leurs lances et tellement que les esclas voulerent par l'air , dont leurs destriers furent en grant branle de cheoir .
Et alors trompectes de sonner et les cris du peuple tellement que a peine se peurent rapaisier et par ainsin chascun tresbien rompit sa lance .
A la VJe course messire Enguerrant print encore au mylieu du grant gardebras , et Saintré au bas de la baviere , et tous deux rompirent bien leurs lances , et par ainsin chascun a bien rompu ses trois lances .
A la VIJe course , au joindre des lances , le destrier de messire Enguerrant senestra , et par ainsin ne firent riens .
A la VIIJe course , quant ce destrier vist Saintré approuchier , tout a coup se tourna , et se Saintré n'eust a cop levé sa lance , il feroit par darriere messire Anguerrant , dont le roy , la royne , seigneurs et dames , aussi par tout le peuple fut grandement loé .
Et lors messire Enguerrant se partit et va en sa loige pour changier destrier , et quant il fut venus lors coucherent leurs lances et broicherent leurs destriers tellement que l'un ne l'autre ne toucha .
A la IXe course messire Anguerrant , pour la fureur de son destrier froiz , haulsa un peu trop sa lance et Saintré l'actaint au bas de la rondelle et clinssa sur la piece , puis sur l'arrest que du tout se descloa , et au descloer messire Enguerrant tresfort branla , et par ainsin Saintré eust bien ses quatre lances rompues , et messire Enguerrant couvint soy retraire pour sa piece changier .
Et quant il fut sur les rens retourné et que chascun eust sa lance sur sa cuisse , lors brocherent tant qu'ilz peurent les destriers et ne rencontrerent point .
A ceste Xe course , fortune voult que tous deux croiserent leurs lances , et de la grant aleure des destriers l'un hurta a l'autre , qu'i'n'y eust haye , qui de drap vermoil estoit , pendant a l'arde , tellement que le destrier de messire Enguerrant tumba et cellui de Saintré fut espaulé .
Alors Saintré descendit a terre et sur un roncin monta , et en son loigeis pour changier destrier s'en ala , mais onques pour conseil de homme ne se voult desheaumer .
Et quant messire Enguerrant fut relevé et a son costé de la lice retourné , il actendit Saintré , qui briefment vint .
A la XJe course , messire Enguerrant un peu baissa sa lance et arresta au bas des lames , et Saintré a la rondelle , qu'il faulsa bien avant .
Lors messire Enguerrant , a cause du ferir bas , ploya , et tous deux rompirent bien leurs lances , et par ainsin messire Enguerrant eust bien rompu IIIJ lances , et Saintré les siennes , dont les esclaz voulerent en plusieurs pars du champ .
Alors trompectes de sonner , et voix de peuple crier tellement que grand temps fut passé avant que cesser .
Et a ce coup que les cinq lances de Saintré furent rompues , ainsin que en l'emprise estoit declaré , messire Enguerrant , qui ja bien voit et sceit que les V lances de Saintré sont rompues et que il en a l'onneur , requiert a Saintré la lance aux dames , dont il fut content .
Et quant le roy entend qu'ilz veullent courre la lance aux dames , lors envoia la jouste deffendre , pour le peril des armes a pié .
Et lors commanda que tous deux , ainsin qu'ilz estoient , venissent devant lui; et quant tous deux y furent il commanda les desheaumer , puis par son roy d'armes , qu'il avoit fait sur son hourt monter , fist lire les parolles que s'ensuivent .
LE JUGEMENT DE CES ARMES .
- « Les deux seigneurs qui estes cy presens , - sans les nommer - , le seigneur le roy a bien veu voz chevalereuses armes si tres bien faictes et acomplies par chascun que nulz ou monde pourroient mieulz , ainsin qu'elles s'ensuivent cy par escript .
.
.
» Alors presens tous , de course en course et de point en point toutes escriptes les leust et puis dist : « Et car a vostre darraine course , par le noble escuier Jehan de Saintré , vous estans de lances bien rompues per a per , par la cinquiesme que vous , noble escuier Jehan de Saintré , avez tresbien rompue et fini de voz armes a cheval , le seigneur roy vous en adjuge le pris .
» Et alors messire Enguerrant se approucha de Saintré pour soy acquictier du ruby .
Mais quant Saintré le voit a lui venir , lors brocha son destrier et tant qu'il peust s'avança a lui; lors en soy fort inclinant lui toucha la main et au mieulx qu'il peust l'acola , puis lui dist : « Mon seigneur et mon frere , tant et de si tresbon cuer comme je puis , vous remercie du grant honneur que m'avez fait .
» Alors messire Enguerrant , comme saige et gracieux chevalier , lui dist : « Et que dictes vous , mon frere ? Ce estes vous que je doy remercier de ce que m'avez tresbien batu , et je prie a Dieu et a monseigneur Saint George qu'il vous doint grace de bien en mieulz perseverer , et aussi a vostre tresbelle dame , qui le vous veulle meriter , a laquelle humblement je me recommande , qui en tesmoing de toutes ces parolles je me acquicte vers elle de ce ruby qu'elle vous a fait loyalment gaynier , ly priant qu'elle le veulle prendre en gré .
» Alors Saintré , soy inclinant , le tresbel ruby print et humblement l'en remercia , et puis lui dist : « Or , monseigneur mon frere , c'est par vous que je l'ay gaynié , qui vous estes faint , mais afin que vostre tres desiree dame ne perde son droit je vous prie , en moy humblement recommandant a elle , ce petit dyament vous plaise ly donner .
» Et quant messire Enguerrant vist ce tresbel gros diamant et la franchise , liberalité et haulte courtoisie de Saintré , se tourna aux autres seigneurs prouchains et en son langaige castellam leur dist : « Et vraiment , cestui est bien la fleur de tous les josnes gentilz hommes .
» Puis dist a Saintré : « Certes , frere , je vous en remercie de par ma seignore et de par moy , et autant de gré vous en savons que se je le prenoie ou elle l'avoit receu; mais vous me pardonrez a ceste foiz , car je ne le prandray point , ains le donrez a celle qui l'a bien desservi et gaynié .
» Saintré moult l'en prie et messire Enguerrant s'en deffend en le reffusant , tant que le roy demanda que ce estoit; et quant il le sceust , et aussi la royne , n'est point a demander se Saintré fut du roy , de la royne , des seigneurs , des dames , des chevaliers , des damoiselles , des escuiers et de tout le commun tresgrandement loé .
Toutesfoiz le roy , voiant les grans prieres de Saintré , manda a messire Enguerrant que le diamant preist , puis que de sa courtoisie il l'en prioit tant qu'il ne le devoit point refuser .
Alors messire Enguerrant le prinst; et , ce fait , trompettes et menestriers a desroy et a grant joye commencerent a sonner , et le roy ordonna qu'ilz s'en alassent desarmer .
Messire Enguerrant et Saintré , par leurs grandes courtoisies , vouldrent l'un l'autre convoyer; la furent moult de prieres , mais en la fin messire Enguerrant gayna , et pour plus avant monstrer sa courtoisie , voult Saintré a sa destre : per a per le fist aller .
Et quant ilz furent au loigeis de Saintré , Saintré fist tout son pouoir et devoir de le reconvoier , et l'eust bien fait se les seigneurs de la court , tant d'un costé que d'autre , n'eussent Saintré oultre son grey retenu .
Saintré pria moult les seigneurs , ses conseilliers et autres , celle nuyt de soupper avec lui , mais , pour priere nulle , aucun n'y voult demeurer , ains le laisserent tous celle nuit reposer; et ainsin fut de messire Enguerrant , penssant l'andemain aux armes a pyé besoingnier .
Mais le roy , comme saige , doulz et gracieux seigneur et prince , celle nuyt considera la peine que cellui jour avoient prinse , fist leurs armes pour ce jour delayer , pour chascun bien a son aise reposer .
L'ACTEUR .
- Au IJe jour aprés , jour des armes assigné , Saintré , avant que nulle chose feist , eust sa messe du Saint Esperit oÿe , ou il se fist donner sa beneisson .
Puis par deux heraulz et un varlet fist a messire Enguerrant porter ses deux haiches couvertes , pour en prendre le chois , ainsin que en son emprinse estoit contenu; et , lesquelles haiches l'une choisie et prinse , les heraulz trouverent le roy d'armes d'Arragon qui a Saintré tout premiers venoit donner , de par le roy , l'eure a deux heures aprés midi pour venir es lices pour faire ses armes a pié .
Auquel roy d'armes Saintré remercia le roy tres humblement , puis lui donna un tresbel mantel de damas cramoisy , broichié d'argent et fourré de martres sobelines pour la tresbonne et joieuse nouvelle qu'il lui pourtoit , lequel puis fist son rapport au roy .
L'ACTEUR .
- Et quant une heure aprés midi fut sonnee , le roy et la royne , ainsin que dit est , furent montez en leurs hours , lors il envoya dire aux parties qu'ilz venissent .
Alors Saintré , comme le commenceur et entrepreneur et non mie appellant , fut a cheval le premier , faisant de sa bannerolle le vray signe de la croiz en disant sadicte beneisson , et le surplus par la façon qui s'ensuit .
L'ACTEUR ENCORES .
- Et premiers les tabourins et aprés les sommiers et son harnois couvers , comme dit est , et menez par varlez; et aprés ses sommiers ses deux armuriers a pyé , et aprés eulz les quatre menestriers , deux a deux .
Aprés venoient les poursuivans et puis les heraulz des seigneurs du pays , tous heraulz et poursuivans portans les cottes d'armes en la façon qu'ilz les devoient porter .
Et aprés les heraulz venoient les chevaliers et escuiers françois de sa compaignie , tous vestus paraulz; et aprés eulz venoient les roys d'armes et heraulz du roy , per a per a ceulz de France et a leur basse main .
Et aprés ces heraulz venoient les trompettes et clarons de Saintré et puis ceulz du roy , et aprés les trompettes du roy venoit le conte de Prades , qui sur un trespuissant coursier portoit sa haiche devant , et aux deux costez du conte aloient don Bernard de Cardonne et don Federich de Lune .
Et aprés eulz venoit Saintré tout desarmé excepté de ses avantbras , de son harnois de jambes et des soulerez , sur son tresbel et puissant destrier , qui sur son chief portoit un tresbel chappel ou estoient trois belles plumes en façon d'ostrisse , faites de tresriche broderie nervees de petis dyamans , rubis balais et autres pierreries , naissans d'un tres riche et tres bel afficquet ou estoit un tres gros dyamant environné de trois tresgros balais et de trois tres grosses pelles , lui et son destrier houssez d'un saptin cramoisy , tous couvers de branlans de fin or esmailliés de rouge cler , a une grant bande de saptin blanc tout couvert de branlans d'argent , esmailliez de blanc a trois lambeaux de fin or , qui estoient ses armes .
Et en sa destre main portoit sa bannerolle , ou Nostre Dame et son Enfent estoient , de laquelle de pas a pas il se saignoit .
Et aprés lui venoient ses paiges montez sur beaus destriers couvers de riches paremens , et aprés eulz , per a per , venoient lesdits messire Arnault de Pareillos et messire François de Moncade; et aprés , tous les chevaliers et escuiers que le roy y avoit envoiez pour le convoier .
Et en cest estat il vint en sa tente descendre , qui assez pres de la porte des lices estoit , vers son costé; et la fut armé de toutes ses armes , excepté du chief .
Et quant messire Enguerrant fut semblablement venu et en sa tente descendu , lors le roy commanda a son roy d'armes faire appel .
Alors Saintré , accompaignié des seigneurs et autres , ses conseilliers , vint a la porte des lices tout a pyé , et la estoit le mareschal du roy qui lui demanda qui il estoit et que il venoit la faire , auquel humblement , en soubsriant , il respondit : « Monseigneur le mareschal , je suis Jehan de Saintré , venu au jour et heure que le tresexcellent prince , le roy ci present , comme vray juge competant de monseigneur mon frere messire Enguerrant de Cervillon et de moy , ainsin qu'il nous a ordonné , pour a pié parfaire les armes de mon emprise , ainsin que mes lectres le contiennent .
» Alors , dictes ces parolles , le mareschal va au roy faire son rapport .
Lors le roy commanda lui faire ouvrir la porte des lices pour soy retraire en son pavillon , et quant les portes furent ouvertes et Saintré desmarcha pour entrer dedens , de sa bannerolle qu'il tenoit fist un tresgrant signe de la croiz , puis la baisa et en son pavillon entra; et messire Enguerrant , pour abregier , en ceste propre façon entra .
Mais quant tous deux furent en leurs pavillons , ne tarda gueres que le mareschal , acompaignié des quatre gardes , l'un aprés l'autre , vint et premiers a Saintré commença , et , armé de toutes ses armes , et aprés lui ses ordonnez conseilliers , le mena et presenta au roy , qui en son hourt estoit .
Dont en alant passa devant le hourt ou la royne et les autres dames estoient; lors , faisant sa reverence , Saintré sur un genoul s'enclina; lors veissiez dames a joinctes mains prier Dieu qu'i'le gardast de meschief .
Et devant le roy s'en va , auquel semblablement fist reverence a genoul , et la tant fut que incontinent vint messire Enguerrant; lors Saintré envers lui fort s'enclina , ce que n'estoit point de coutume , puis lui dist : « Monseigneur mon frere , sans prejudice de nullui je prie a Dieu qu'i'vous doint bien et honneur .
» - « Et a vous aussi , mon frere , » dist messire Enguerrant; lors tous deux devant le roy se mirent a genoulz .
Lors le roy a son mareschal commanda en prendre les seremens , pour abregier , qui appartiennent au cas .
Lors le mareschal les fist jurer sur sains Euvangiles que sur la foy que ilz tenoient de Dieu , sur leurs vies et sur leurs honneurs , ilz ne portoient ne savoient chose sur eulx , ne entendoient a porter , ne porteroient , comme briez , parolles , charmes , herbes , conjuracions , ne autres diaboliques operacions de mal engin pourquoy l'un contre l'autre ne peussent offendre ne deffendre; et sans nulles haynes , envies , ne mal talens , fors seullement pour acquerir honneur et bonne renommee et les tresdesirees graces de leurs tresbelles dames .
Lesquelz seremens faiz , chascun se leva , puis va en son pavillon; mais , au lever que Saintré fist , sur son desmarchier il se tourna et au roy de rechief fist sa reverence , et semblablement a la royne et aux dames , comme il avoit ja fait; et lors se retraist en son pavillon , et aussi messire Enguerrant , pour leurs bassinez faire cramponner .
Comment ilz saillirent de leurs pavillons pour faire leurs armes .
Quant ilz furent tous deux en point et , pour abregier , tous les cris et deffenses faites que en tel cas appartient , le roy commanda les faire saillir hors de leurs pavillons .
Mais au saillir que Saintré fist , sa visire levee , il baisa sa bannerolle , et en disant sa beneisson que Madame lui avoit monstree , en faisant un tresgrant signe de la crois , puis la rebaisa et la bailla a un de ses conseilliers .
Et , ce fait , baissa sa visiere et commença en son harnois haulser ses bras et ses espaules , puis sur un genoul , puis sur l'autre , ainsin proprement que se il fust en pourpoint sans armes , tenent sa haiche en ses poings .
Et quant tous deux furent hors de leurs pavillons , et leurs pavillons mis hors des lices , lors , par le commandement du roy , le mareschal au mylieu des lices commença a haulte voix crier : « Laissiez les aler ! » Comment l'un contre l'autre desmarchent et combatent tres vaillanment .
Et quant le mareschal eust fait son cry , l'un contre l'autre desmarcherent que sembloient deux lyons deschaynez .
Mais au desmarchier que Saintré fist , a haulte voiz il s'escria : « A ma tresredoubtee dame a qui je suis ! » Et lors commencerent l'un sur l'autre a ferir .
Messire Enguerrant , qui tres vaillant chevalier estoit , fort et puissant , et plus grant de personne que Saintré n'estoit , haulsa sa haiche et le ferit tel cop au dessus de la charniere que tout le fist chanceller; et Saintré l'actaint de l'estoc de sa haiche ou pertuis de la visiere qu'il le fist un grand pas en arriere desmarchier .
Lors messire Enguerrant rehaussa sa haiche et de toute sa force descent son cop , ainsin que premiers avoit fait , mais Saintré , qui le premier coup avoit ja bien senty , se couvrist de sa haiche tellement qu'il ne fut point touchié .
Alors messire Enguerrant rehausse sa haiche pour le ferir , mais Saintré , au desmarchier et deschargier que il faisoit , l'actaint du tranchant de sa haiche sur les dois de sa main droicte , que n'y valut la rondelle que tous les dois ne lui effroissast et endormist .
Messire Enguerrant , estant chault , non sentant le meschief qu'il avoit , cuida haussier sa haiche , mais il ne peust .
Alors qu'il sentist sa douleur , et ne peust sa haiche souslever , comme chevalier hardy et preux tint sa haiche fort en sa main senestre , ouvrant ses bras pour soy lier avec Saintré .
Mais quant Saintré apparceut sa volenté , combien qu'il ne savoit pas le meschief , par poux d'estoc de sa haiche ferit souvent et ne le laissoit approuchier de lui .
Et quant il se fut advisié , tout a cop adreça son cop sur la main senestre qui la haiche tenoit , que du point la lui fist cheoir a terre; et quant messire Enguerrant se vist sans haiche , comme desesperé tout a cop s'avança et vint Saintré par le corps lyer , et Saintré lui , d'un bras , car de l'autre sa haiche tenoit .
Et quant le roy vist la haiche de messire Enguerrant a terre , et leurs deux corps liez , comme prince et juge droicturier prestement gecta sa verge et dist : « Ho ! ho ! » Alors par les gardes furent les champions departis , et a ces parolles le roy , par le mareschal , les fist devant lui venir et puis leur fist dire : « Vous , messire Enguerrant , et vous , Jehan de Saintré : le roy m'a commandé vous dire que tous deux avez si haultement et vaillamment fait voz armes , voz devoirs et voz honneurs c'on ne pourroit mieulz , mais selon le contenu de la lectre de voz armes , Jehan de Saintré , qui concluent : » combatre tant de voz haiches que l'un soit porté par terre , ou sa haiche perdue des deux mains , « - dont par le compris d'icelles , Jehan de Saintré , le seigneur roy qui cy est vous adjuge le pris .
» Alors tous deux , qui a genoulz estoient , le roy commanda a lever et les faire de leurs bassinez desarmer .
Et quant Saintré entend le jugement et sentence du roy , tant humblement qu'il sceust et peust l'en remercia , disant : « A ! tresexcellant et puissant prince , de l'onneur qu'il vous a pleu moy faire , et de la sentence de noz armes que pour moy vous adjugiés , si treshumblement que sçay et puis vous en remercie .
Mais au regart du pris que me adjugiés , si treshumblement que puis je vous supplie que sur ce vous plaise trop mieulz penser et bien adviser comment monseigneur mon frere qui cy est me a de sa haiche bien festoié; et ce que j'en ay fait , sire , ne a esté que d'aventure , dont y devez bien penser .
» Desquelles parolles par Saintré dictes , furent tous les cuers des escoutans esmerveilliez , dont par ce les langues furent a tous et a toutes desliees pour le loer; et quelque amour qu'ilz eussent a messire Enguerrant , tenir ne se pouoient que ilz ne deissent de Saintré que vraiement il estoit bien la monjoye et l'adresse de tout honneur et de humilité .
Le roy en son hourt et tous les seigneurs qui avec lui estoient en furent tres esmerveilliez; la royne , madame Alienor de Cardonne , femme dudit messire Enguerrant , et toutes les autres princesses , contesses , baronnesses et dames qui au grant hourt de la royne estoient , se prindrent toutes a le tresgrandement loer; et mesmement messire Enguerrant aux autres qui entour lui estoient , et ne se peurent tenir de dire : « Or escoutez le tresnoble parler de cestui .
Ou est cellui ne ou fut onques , qui d'un tel honneur se voulsist desarmer ne departir en ceste maniere pour le donner a sa partie contraire ? » Le roy , qui tant prenoit plaisir a oïr les loanges c'on disoit de Saintré qu'i'ne prenoit garde a lui qui encores estoit a genoulz , subitement lui commanda a lever et puis lui dist : « Jehan de Saintré , a ce que me requerez que je me advise , je vous respons que j'en suis tout advisié , et afin que chascun cognoisse que la grace et honneur que Dieu vous a au jour d'uy donnee , je la vous veul garder .
» Alors le roy ordonna que messire Enguerrant courtoisement lui rendist sa haiche , et du surplus feist son devoir quant seroit desarmé .
Et lors messire Enguerrant se fait baillier sa haiche , et de sa main blessie , au mieulz qu'il peust , a l'aide de la senestre , sa haiche courtoisement rendist , disant : « Mon frere , je vous rens vostre haiche , et du surplus me acquicteray ainsin que en voz lectres d'armes est contenu , priant a Dieu et a monseigneur Saint George que de bien en mieulz vous accroissent voz honneurs .
» Et quant Saintré entend du roy son ordonnance et le gracieux parler de messire Enguerrant , se fist baillier son bracelet , que un de ses gens tenoit; lors , ayant receue sa haiche , a messire Enguerrant se enclina et dist : « Monseigneur mon frere , puis que le bon plaisir du roy est tel , je lui veul obeir .
Mais vous , comme cellui qui l'avez bien desservi , je me acquicte et vous donne mon bracelet , en vous de tresbon cuer priant que le prenez en gré .
» Messire Enguerrant et tous les autres furent plus esmerveilliez que onques n'avoient esté .
Messire Enguerrant lui dist : « A ! mon frere Jehan de Saintré , voz honneurs cesseront ilz jamais ? De vostre bracelet et de l'onneur que me faites je vous remercie tant comme je puis , mais a vostre tresbelle dame vous le retournerez en verité .
» Et a ces parolles le roy demanda quelz prieres ilz faisoient .
Le marechal lui dist : « Seigneur , c'est Jehan de Saintré qui a toute force veult a messire Enguerrant donner son bracelet , ainsin que s'il avoit eu le pris .
» - « Le bracelet ? » dist le roy; lors se tourna vers les princes et autres seigneurs qui avec lui estoient et leur dist : « Et que dictes vous de l'onneur et vaillance d'un si josne escuier ? Onques tel ne viz .
» - « Et vraiment , » dirent les autres seigneurs , « non feismes nous .
Et a la verité bien semble qu'il est de noble lieu party et qu'il a bien veu et apris en la tresnoble court ou il est norry; et aussi le sont tous ceulz de sa compaignie .
» Et finees ces parolles , incontinent le roy ordonna que son bracelet voulsist garder .
Et quant Saintré entend le roy , lors a genoulz lui dist : « A ! sire , pour Dieu mercy , au mains soiez content que en autre part je l'employe .
» - « En autre part , » dist le roy , « nous le accordons .
Le bracelet est vostre : emploiez le ou il vous plait .
Mais nous ne vouldrions que l'en deist que ce fust par nous ne par nostre jugement que vous l'eussiez donné .
» - « Sire , » dist Saintré , « vostre bonne mercy .
» Lors appella le roy d'armes d'Anjou , Thoraine et Lesignien , les heraulz qui estoient venus avecques lui , et au roy d'armes donna le bracelet , puis tous trois les envoia a madame Alienor de Cardonne , femme de messire Anguerrant , qui ou hourt de la royne estoit : « Et ly direz que je me recommande humblement a elle et comme a celle qui par raison je doy penser et croire que sur toutes c'est celle qui mieulz a desservi avoir ce bracelet , laquelle je requier et prie que de par ma tres redoubtee dame qui le me donna ly plaise le prendre en gré , tres desplaisant que pour l'onneur et amour d'elle il n'est plus riche et tel que a elle appartiendroit .
» La royne , madame Alienor , et les autres princesses et dames qui avec elles estoient , aussi le roy qui en son hourt a destre estoit , et tous les seigneurs de sa compaignie , n'est point a escripre se tous furent esmerveilliez .
Lors madame Alienor au roy d'armes et heraulz respondit : « Roy d'armes et vous autres heraulz , mes amis , ce tresgracieux et vaillant escuier Jehan de Saintré je mercie , mais sauve sa grace je ne suis pas celle qui ait ce bracelet desservi comme il dit , mais est bien a celle par qui il a ce jour tant de grace et de honneur acquis , et pour ce lui reporterez et lui direz que il me soit pardonné .
» La royne , comme tres saige et advisee dame , quant elle entend celle response ly dist : « Et vraiement , belle cousine , vous ne devez pas cest honneur reffuser et d'un si tres acompli gentil homme comme cestui est : si vous prie que le prenez .
» Lors madame Alienor le vouloir de la royne fist , et en son bras senestre la royne voult estre celle qui ly mist .
Et quant ledit bracelet fut au bras de madame Alienor mis , lors elle du pendant de son colier un tresbel affiquet print , d'une tres grosse et fine perle de IIIJ ou V caraz , avironnee de trois tres gros diamans et de trois tresbeaus rubis , que au roy d'armes elle bailla; puis lui dist : « Vous , et vous heraulz , qui estes cy , donrez ceste petite bague a ce tres gracieux escuier Jehan de Saintré , en moy de tres bon cuer recommandant a lui , et direz que ja soit que son bracelet appartenoit trop plus et mieulz a sa tresbelle dame que a moy , touteffois a sa requeste je l'ay prins .
Et , car il me semble que sa tresbelle dame aucunement se doit sentir de l'onneur qu'il a ce jour acquis , et pour ce vous prie que de par moy ce petit affiquet vous lui bailliés , lui priant que en moy bien recommandant a elle le ly veulle presenter .
» Lesquelles parolles dictes , et bagues prinses et donnees , quant le roy le sceust il en fut tres contens; lors commanda que tous deux fussent desarmez .
Lors chascun de son costé s'en retourna pour a cheval monter , et quant Saintré fut a cheval monté incontinent se tray vers messire Enguerrant , qui pour la doleur de sa main se faisoit aucun peu abillier , et quant il apparceut Saintré lui dist : « Ha ! frere , frere , vostre dame vous a elle commandé que vous servez de tieulz viandes les compaignons ? » - « Ha , monseigneur mon frere , » dist Saintré , « mais vostre dame a elle commandé que de telz picaudes festoissiez ceulz qui se jouent avecques vous ? » Et quant ilz furent a cheval montez , lors fut la grant priere entr'eulz , qui pour l'onneur l'un de l'autre sauldroit le darrain .
Le roy , qui entendoit que l'onneur fust a Saintré , incontinant manda que tous deux saillissent per a per , mais pour ce que Saintré avoit le pris , voult qu'il alast a la destre main , et puis chascun comme estoient venus alast en son loigeis .
Mais au departir furent de grans prieres , car chacun vouloit acompaignier son compaignon; et quant le roy vist leurs prieres , de rechief leur renvoia dire que ces grans honneurs cessassent et que chascun preist son chemin .
Lors prindrent congié l'un de l'autre et s'en alerent en leurs loigeis desarmer et reposer tout le jour jusques a l'eure de soupper , que la royne les envoya querir .
Dont , pour abregier , la furent de bons vins et viandes , de mez et d'entremez tres largement servis , puis de chansons , de dansses et de morisques de pluseurs façons moult joieusement festoiez .
Et a tant laisseray cy a parler des grans honneurs , des disners et des souppers que le roy , la royne , les autres seigneurs et dames donnerent a Saintré , et Saintré a eulz , et diray du congié que il prinst et des dons qui des ungs aux autres furent faiz .
Comment Saintré prent congié du roy , de la royne et de tous ceulz de la court , et des dons que ilz se firent .
Apres ce que Saintré eust ses armes faites par la façon que avez oÿ , il demeura deux jours a Barcellonne , festoiant et faisant bonne chiere , et au IIJe jour il print congié du roy , de la royne , des seigneurs , des dames et damoiselles de la court , aussi des autres princes , princesses et autres dames du pays la venus pour ces armes veoir , dont l'en tenoit assez plus de compte que l'en ne fait au jour d'uy .
Et vouldrent le roy et la royne que a ce congié la coustume du pays fust rompue , en tant que touchoit les personnes de Saintré et des chevaliers et escuiers de sa compaignie; c'est assavoir que tous fussent des dames baisiez .
Et premiers la royne voult commencier , qui baisa Saintré premiers , et puis les chevaliers et escuiers de sa compaignie , et ainsin firent toutes les autres , ce que par la coustume du pays onques n'avoient fait ne puis ne firent se n'est par grant especialité d'affinité d'amis , auquel congié prendre , helas ! Amours qui ja avoit d'un costé et de l'autre d'aucunes de ses tres doulces ardans estincelles leurs piteux cuers alumez , que a ce tres dur departir tenir ne se peurent que l'eaue de leurs doulans cuers ne descendist par leurs yeulz aval leurs faces , quelques faintiz semblans de ris que leurs bouches feissent .
Et aprés son congié prins et son bagaige party , fist au roy presenter le plus bel et puissant de ses quatre destriers , couvert du plus riche parement qu'il eust , et un tres bel et gent paige , son nepveu , moult gentement abillié dessus , et d'autre part a la royne fist presenter cent aulnes de la plus fine toille de atours , et autres cens aulnes de la plus fine toille de Rains que a Paris il avoit peu finer , et unes tres belles heures garnies de fines pierreries et de fin or , et semblablement a toutes les dames et damoiselles de la court ensemble fist presenter autres IJc aulnes desdictes toilles que a la royne avoit fait , a la chambre du roy et de la royne et aux officiers , par moitié , cent escus , aux rois d'armes et heraulz d'Arragon et estrangiers , excepté les siens , autres cent escus , aux trompectes et tous menestriers , cinquante escus , a madame Alienor une tres belle blanche hacquenee sellee et harnois , couvers d'un tres riche drap veloux velluté et cramoisy , broichié a grans ouvraiges de fin or , tous frangiez d'or et copponnez de soies a ses coleurs .
A messire Enguerrant envoya un autre de ses meilleurs destriers sellé et couvert de l'un de ses autres plus riches paremens , avecques une tres belle espee bien garnie de fin or , et a chascun des autres quatre seigneurs ses conseilliers envoia un tresbel coursier .
Le roy lui envoia un tresbel et tres puissant coursier puillois et deux tresbaus genez de l'Andelosie , une tresbelle couppe couverte et son aiguiere d'or , XX mars de tasses bien dorees et cinquante mars de vaisselle de cuisine blanche , et a ses trois chevaliers chascun une piece de veloux cramoisy , et aux IX escuiers trois pieces de damas cramoisy , a ses heraulz , trompectes et menestriers IJc florins d'Arragon , et au surplus C florins .
La royne lui envoia un tres riche drap de veloux en pourpre cramoisy et broichié d'argent comme a escuier , deux pieces de fin damas , l'une cramoisy et l'autre noir , et aux trois chevaliers de sa compaignie a chascun sa piece de saptin figuré bleu et a tous ses neuf escuiers a chascun sa piece de saptin plain et bleu .
Madame Alienor lui envoia une tresbelle chaynne de quatre mars d'or , messire Enguerrand lui envoya un tres bel coursier d'Espaigne et un tresbel genet de l'Andelosie , et sur chascun un paige more tresbien abilliez a la morisque , et une piece de damas cramoisy , broichié d'argent .
Le conte de Cardonne lui envoia cinquante mars de vaisselle d'argent .
Don Federich de Lune lui envoia XIJ tres belles et grosses arbelestres de achier et XIJ bringandines , dont les quatre estoient couvertes de veloux plain broichié d'or et garnies d'or , les autres quatre de veloux bleu et les autres quatre de diverses coleurs de damas , toutes garnies d'argent doré .
Messire Arnault de Perillos lui donna un More noir , tres richement abillié , sur un tresbel et puissant genet , armez et abilliés tous a la morisque , et messire François de Moncade deux tres beaus harnois tous complés , l'un d'armes et l'autre de joustes , tres richement garnis , et une tres belle espee garnie d'or , toute esmaillie de blanc , et encores un Turc , sa femme et leurs deux enfens , tresgrans ouvriers de fil d'or et de soies , que puis Saintré donna a la royne , qui tresgrant joye en fist .
Des autres dames et damoiselles de la court n'y eust celle qui ne lui donnast chemises brodees d'or et de soye arcandollees , boursses et gans brodez tous a la façon du pays , musc , oiselez de Chipre et tant d'autres odorifiques odeurs que tres longue chose seroit a vouloir tout reciter , tant estoit le regret d'elles a lui et aux siens que a peine pourroit on plus .
Que vous diroye je ? Ce fut le gentil homme et aussi ses compaignons que par avant ne aprés je aye leu , veu ne oÿ dire que a si grant grace et loenge de tous en soit jamais partis .
Comment Saintré , accompaignié de tous les seigneurs , se part de Barcellonne pour retourner en France .
Et quant Saintré fut prest pour monter a cheval , print congié de son hoste et de pluseurs autres .
La furent les contes de Prades , de Cardonne , d'Orgel et les autres seigneurs que j'ay dit et moult d'autres chevaliers et escuiers jusques au nombre de mile a XIJc chevaulx pour le convoyer , et en oultre ce le roy les fist tous deffraier en tant que son roiaume dura par un maistre d'ostel et clerc de la chambre aux deniers .
Et a tant laisseray cy a parler des honneurs fais a Saintré , des offres et des congiez prins , et parleray de sa venue devers le roy , des veux et des voiaiges que Madame pour l'amour de lui fist .
Comment Saintré et ses compaignons viennent et de la bonne chiere que le roy , la royne , Madame et autres leur firent .
Quant Saintré fut en son loigeis le soir qu'il fut partis de Barcellonne , pour plus honestement faire savoir a Madame le contenu de ses armes , son retour et son fait , se appensa que s'il mandoit au roy aucuns de ses heraulz que on pourroit penser que ce seroit en glorifiant sa bonne nouvelle , dont au cuers de gens en pourroit estre reprins , et pour ce pensa qu'il le diroit a messire Pierre de Pruilly , auquel moult se fioit , lequel lui dist que vraiement plus honeste seroit que par un autre feist le faire et non par nulz de ses heraulz , ja soit que soit leur office , et encores que a roy , a royne ne quelzconques autres il escrisist .
« Mais se vous voulez que j'envoie Guillaume mon cousin ou nom de moy ce sera le meilleur , et escripray au roy , a la royne et aux dames l'onneur que avez eu , et aussi Guillaume , qui est assez entendant , bien comptera tout et je bien a la verité l'en informeray .
» Et ainsin fut fait .
Et quant le roy , la royne , et especialment Madame et les autres de la cour le sceurent , la joye fut telle par tout que pluseurs jours a peine parloit on d'autre chose , tres desirans de son retour .
Madame , que depuis son partement a peine cessoit elle que jour et nuyt ne fust en prieres et oroisons , faisant tous les vendredis et sabmediz son promis veu de non porter sur sa char nue aucun linge jusques a sa venue , comme dit est , mais quant elle sceut puis la nouvelle que a la court d'Arragon il seroit delivré par un chevalier qui en avoit l'octroy du roy , acreut son veu que tous les mercrediz feroit dire messes et aumosnes jusques a la despence de dix escuz , en oultre plus de faire pelerinages secretement par la ville .
A ce elle se penoit moult souvent et en especial au terme qu'elle savoit des armes , dont endemantiers qu'elle estoit en prieres Guillaume de Pruilly , envoyé par messire Pierre son oncle , arriva , qui apporta la nouvelle telle que j'ay dit , et quant Madame sceust celle si tres desiree nouvelle que Ysabel tout acourant lui porta , lors Madame de ce bien acertenee incontinant en son cuer , levant les yeulz au ciel , Nostre Sire remercia , puis s'en reva en sa chambre et lors a nulz genoulz et a mains jointes tout a par soy Nostre Sire de rechief remercia .
Que vous diroie je ? Tant estoit sa joye grande d'un costé que a peine tenoit sa contenence , et de l'autre costé le desir de le veoir si grande que jour et nuyt reposer ne pouoit et tel que a peu n'effaçoit le plaisir que de son bien y avoit .
Et a tant laisseray cy a parler de la grant joye qu'elle avoit , convertie en tres dures doleurs par l'ardant desir de le veoir , et diray de sa venue devers le roy et du grant honneur et bonnes chieres qui lui furent faites .
Comment Saintré par ses journees est venus devers le roy , l'honneur et les bonnes chieres qui lui furent faites , et le cuer de Madame gary .
Et quant Saintré et sa compaignie eurent tant chevauchié par leurs journees qu'ilz furent a deux lieues de Paris , ilz trouverent mains barons , chevaliers , escuiers , bourgois et autres de la court et de la ville de Paris , tous venus a l'encontre pour le honorer et acompaignier , tant estoit amé et bien voulu de tous , lors fut la joie des ungs aux autres telle que c'estoit un grant plaisir de les veoir .
Et quant il eust au roy , puis a la royne faites les reverences , qui tresgrant joye lui firent , lors va a Madame , qui de joye avoit tant que a peine savoit soy maintenir , combien que comme saige dame qu'elle estoit sa tres entiere joye elle celoit , puis va aux autres dames , qui tresgrant joye lui firent , lesquelles aiant toutes baisies , lors pour sa venue la royne commanda a densser , et endemantiers que les dansses estoient , Madame , qui avec la royne seoit , lui dist : « Hé ! ma dame , Saintré , comme vous avez oÿ , a en Arragon assez danssé , aussi est il las .
Pour Dieu , faites le appeller et le faites seoir cy bas avecques nous , et lui demandez des estas et façons des dames d'Arragon .
» - « Et en verité , » dist la royne , « belle cousine , vous dictes bien .
» Lors la royne fist Saintré appeller , et encores trois autres dames , lors dist a Saintré : « Saintré , mon ami , nous voulons que vous reposez , » puis dist aux autres trois dames : « Seez vous toutes , et la plus courtoise le servira de la queue de sa robe .
» Madame , pour le veoir clerement viz a viz ne voult pas estre la plus courtoise , mais en fist le sourt .
Lors la royne premiers araisonna Saintré de sa venue a la court d'Arragon , de la chiere que le roy , la royne , les seigneurs , especialment les dames , lui firent , puis de ses armes , tant a cheval comme a pié , des beautez , des maintiens et des abillemens des dames , desquelles choses premiers Saintré , touchant ses armes , s'en passa bien ligierement , comme il devoit , et ce qu'il en dist fut plus a l'onneur de messire Enguerrant que au sien , mais du surplus loa les dames en toutes façons tresgrandement et aussi fist il le roy et tous les seigneurs , dont trop loer ne s'en pouoit .
Et a tant laisseray cy a parler des loanges et honneurs dont il fut interroguez par la royne et les dames et diray de la tres parfaite joye et bonne chiere que Madame lui fist et comment elle repaissoit ses yeulz de fois a autre quant elle osoit .
L'ACTEUR .
- Madame , endemantiers que ainsin devisoient , comme se riens n'y pensast , regardoit a destre et a senestre , puis ça , puis là , et puis tout a coup son tresdoulz regart sur lui flechissoit , et en ce faisant elle print de son atour une espingle , puis commença a furgier ses dens ainsin que son signal estoit , et quant Saintré apparçoit de Madame son signal incontinent ly respondit par froter un peu son oeul droit , et ainsin a tres joieuses destresses de leurs cuers passerent ce treslong et ennuyeux jour et jusques a la nuyt et heure entr'eulz ordonnee que ilz se trouverent au jardin , et lors commencerent l'un l'autre a festoier , ou furent mains baisiers donnez et mains baisiers rendus .
La furent leurs joyes , la furent leurs desiers conjoings et leurs cuers et leurs mauls garis , ausquelz deliz ilz furent depuis XJ heures jusques a deux heures aprés myenuit que force leur fut l'un de l'autre departir .
Et a tant laisseray cy a parler de leurs parfaites joyes et diray de l'avancement de Saintré et de la compaignie du premier dit Bouciquault .
Cy parle comment Saintré fut chambellan du roy , et des alliances de lui et de Maingre , escuier , dit Boussicault .
Le roy , qui ja tant amoit Saintré , ainsin que avez oÿ , l'amour de lui peu a peu crut tant que en peu de temps il le ordonna dormir en sa chambre , et puis son premier chambellan .
Saintré , qui ja bien avoit retenu les doctrines de Madame , quant elle en son enfence l'adressoit a estre vertueux et bien moriginé , recordant le dit de Albertus qui disoit : Non tua claudatur ad vocem pauperibus auris , et encores du tresbel ver que Aristote dit aussi : Vir bone que curas rex ville rex perituras; Nil proffituras dampno quandoque futuras .
Nemo diu mansit in crimine , sed cito transit .
Est brevis atque levis in mundo gloria que vis .
Et pluseurs autres enseignemens touchant ceulz qui sont eslevez es haulz estas , et pour ce onques pour estat ne honneur qu'il eust du roy , onque son cuer n'en orguillist ne ses maintiens n'en furent plus grans , ains a un chascun plus doulz et amiables et plus courtois se monstroit tous les jours .
En cellui temps estoit en la court un josne escuier tres gracieux de la duchié de Thorainne qui nommez estoit le Meingre , qui par esbatement fut nommé Boussicault , grant pere des Boussicaux qui sont au jour d'uy , tres saige , soubtil et tres avenant escuier et qui assez avant en la grace du roy estoit .
Cellui Boussicault , voiant Saintré , qui tant estoit en grace du roy et si avant , plus que des autres s'en accointa .
Saintré , qui josnes estoit , le voiant si homme de bien , aussi pour l'amour du pays , tres volentiers s'en acointa , et tellement se acompaignerent et amerent que deux freres ne peussent mieulz , par laquelle amour d'eulz le roy , qui ja bien amoit Boussicault , fut content et ordonna qu'il couchast avec Saintré en la couchecte , c'est assavoir quant il ne couchoit avec la royne .
Que vous diroye je ? Ces deux escuiers se amerent plus , et furent l'un a l'autre si loyaulz et si certains que onques une seulle faulte ne fut entr'eulz faite , et quant l'un d'eulz aloit dehors pour ses affaires ou pour emprinse ou voiage d'armes , comme ilz faisoient souvent , l'un ou l'autre gardoit la place tellement que nul n'y peust entrer , et ja soit ce que Boussicault fust puis tres vaillant chevalier , oultre plus estoit il plus soubtil et actrempé que Saintré n'estoit; mais au fait des armes Saintré estoit tenu le plus avant .
Et pour ce les roys d'armes et heraulz en firent un commun proverbe en disant : Quant vient a un essault , Mieulz vaut Saintré que Boussicault; Mais quant vient a un traicté , Mieulz vaut Boussicault que Saintré .
C'est assavoir , l'un pour les armes , l'autre pour le conseil .
Dont par ainsin , tant que ilz ensemble vesquirent , leur amour et leur estat dura .
Et a tant laisseray ci a parler d'eulz et diray des autres nouvelles armes que Saintré fist a l'encontre du seigneur de Loissellench , baron de Poulayne , qui porte d'argent a un boeuf rampant de gueulles , corné et onglé de sable; lesquelles armes furent a Paris devant le roy , la royne , Madame et d'autres seigneurs et dames sans nombre .
Comment Madame ordonna a Saintré de oster l'emprinse que le seigneur de Loissellench portoit .
L'an aprés que les armes de Saintré a l'encontre de messire Enguerrant furent acomplies , le seigneur de Loissellench , baron de Polayne , grant , fort et tres puissant chevalier qui , pour acquerir honneur et la tres desiree grace de sa dame , tresbien acompaignié de quatre barons , aussi de Poullayne - c'est assavoir le sire d'Andach , qui porte de gueulles a un saultoir persé de sinople , le seigneur de Nulz , qui porte d'or a une teste de beuf de sable , le seigneur de Morge , qui porte d'argent a trois testes de sable , et le seigneur de Terg , qui porte d'or a une croix de gueulles vuidee - que tous quatre , faites ces armes , aloient de compaignie a Saint Jaques .
Lequel seigneur de Loissellench pourtoit pour emprinse d'armes a cheval et a pié deux cercles d'or , l'un au dessus du coude du bras senestre et l'autre au dessus du col du pié , tous deux anchaynnez d'une assez longue chaynne d'or , et ce par l'espace de cinq ans se entre deux il ne trouvoit chevalier ou escuier de non et d'armes sans repreuche qui le delivrast des armes qui s'ensuivent .
Pour lesquelles plus tost et plus honorablement acomplir se appensa venir en la tresnoble court de France , ou tous nobles et chevalereux hommes estoient tres honorez et bien receus , aussi pour avoir cognoissance et l'acointance d'eulz .
Lors par Brunsvich le herault qui avec lui estoit fist lire sa lectre d'armes et declarier du langaige poulain en françois , qui pour abregier disoit ainsin : que cellui qui le deliverra et lui seront tenus de courre a cheval l'un contre l'autre X coursses de lances d'armes de la mesure que le prince ordonneroit , et ce en harnois et selles de guerre , sans autre aventaige nul , si vraiement que entre les X coursses ne fussent premiers IIJ lances bien et raisonnablement rompues au dit du prince .
Et se a la fin desdictes X coursses , ou trois lances bien rompues , Dieu eust gardez les corps de loyal essoine , le IJe jour aprés ilz combatroient a pyé dix poux de lances sans reprinse , puis seront repris pour changier bastons , c'est assavoir haiches pareilles , desquelles ilz combatront d'estoc , de mail , ou de taille , ainsin que mieulz leur plaira , sans reprise , X autres coups .
Et aprés la reprise recombatront des pointes de leurs espees X autres cops; et semblablement feront des dagues d'armes .
Desquelles lances a cheval et a pié , toutes garnies , aussi des autres bastons dessusdiz , il sera tenus et veult que en la lice il en donra le choys .
Et s'il avenoit que en faisant lesdictes armes l'un d'eulz fust d'aucune piece de son harnois desarmé , il sera tenu de en tel estat les acomplir , ou quicte pour soy acquictier de ce seul pris .
Et cellui a qui Dieu des cinq armes acomplies avra donné du meilleur , pour les armes a cheval , son compaignon sera tenu lui donner un dyamant sur la place , du pris de IIJc escus et au dessus , et pour les pous de lances a pyé , un rubi du mesme pris .
Et pour les haiches , une fine perle de IIIJ caras ou au dessus .
Et des espees , un balay dudit pris .
Et des dagues , un saphir dudit pris aussi .
Et s'il advenoit - que Dieu deffende ! - que en faisant lesdictes armes a cheval ou a pié l'un d'eulz fust tellement essonnié que pour ce jour parfaire ne les peussent , ou qu'il fust hors de ses arçons , ou de ses piez portez a terre , ou fust de teste , de corps , ou de bras tellement desarmez qu'il reffusast en cel estat parfaire lesdictes armes , celles et cestes qui seroient faites seroient tenues pour faites , et sera cellui tenus de paier tous les pris des armes a faire , comme se il les avoit l'un aprés l'autre tous perdus .
Et pour plus tost soy acquictier des pris qui seroient perdus , chascun de nous sera tenu , avant le commancer des armes , les mectre es mains du prince , pour en ordonner a son bon plaisir .
L'ACTEUR .
- Lesquelles armes ainsin publiees , Madame , sans plus y penser , fist a soy Saintré venir et tout coyement au plus brief qu'elle peust lui dist : « Mon ami , or est la journee venue que Dieu et Fortune vous ont promis pour vous honnorer et mectre sus , par la venue de ce chevalier poulain dont ses armes sont publiees .
Si vous prie tant comme je puis que vous soiez tout le premier a monseigneur le roy faisant la requeste de le delivrer , et de la despense ne vous souciez , car Dieu et nous pourverrons a tout .
Et ja soit que vous soiés mon seul ami , trestout mon bien , et tout quanque je puis dire , parquoy sur tous autres le vous devroie desconseillier et , qui plus est , deffendre de plus vous mectre en telz perilz; mais tant est l'amour que je vous porte que vous vouldroie en tous endrois le plus vaillant et le meilleur , esperant en Dieu que il vous partira de l'onneur .
» Et quant Saintré entend Madame si haultement parler , ja soit que son cuer estoit ja conclud , lors a un genoul se met et treshumblement l'en mercia et dist : « Ma tresredoubtee dame , sur l'amour et foy que je tien a vous , je estoie ores en cest pensement , et comment je pourroye parler a vous .
» - « Alez tost , » dist elle , « avant que nul soit le premier .
» Lors hastivement s'en va au roy et incontinent a genoulz se mist et lui fait sa priere ainsin qu'il appartenoit .
Le roy , qui moult l'amoit , le regarda en sousriant , comme esmerveillié en pensant que un si josne homme et de assez menue façon avoit cuer a si fortes armes emprendre a un si grant et puissant homme comme ce chevalier poulain estoit , puis lui dist : « Et ! Saintré , y avez vous bien pensé ? » - « Pensé , sire ? » dist il , « oïl , dez aussi tost que je le viz je ne euz onques puis autre desir .
» Et endemantiers qu'ilz estoient en ces parolles arriva le vicomte de Beaumont , qui au roy fist la semblable requeste , et en la faisant y vint encores le seigneur de Craon , et sur ce le seigneur de Vergy , puis le viconte de Quaisnes , le seigneur de Saucourt , le seigneur de Hangest , et tant d'autres , tous au roy faire leur requeste .
Et quant le roy entend la priere de tant de seigneurs , alors leur dist : « Mes amis , a telz choses les premiers vont devant .
Vous veez ci Saintré le premier , qui encores en est a genoulz .
Certes , combien qu'il soit josnes , Nostre Sire est le Dieu des fors et des faibles , des josnes et des viez .
Et comme Dieu est pour les feibles autant que pour les fors , et pour les josnes con pour les vielz , et pour ce nous sembleroit lui faire tort au bon vouloir qu'il a .
» Alors chascun se leva , loans son bon vouloir et plaisir , et plus contens de Saintré qu'ilz n'estoient l'un de l'autre .
Lors Saintré , tant humblement qu'il peust , remercia le roy .
Le roy pour l'andemain fist prier au disner le seigneur de Loissellench , les autres quatre barons , et les chevaliers et escuiers de leur compaignie , ausquelz furent faiz tresgrans honneurs , et aprés disner les dansses avec les dames , la royne presente , qui tres amiablement tous aquuillist , puis aucunement par gens des deux langues leur demanda des dames et des estas de leur pays , disant estre tres desplaisante qu'elle ne les entendoit .
Et quant les densses furent cessees , avant les espices venues et le vin du congié , lors fut Montjoye , roy d'armes des François , qui de par le roy fist relire la lectre d'armes , la present la royne , seigneurs et dames a planté .
Et quant la lectre fut leue , Monjoye demanda audit chevalier se ce seel estoit cellui de ses armes , et s'il advouoit tout ce qui estoit contenu en celle lettre .
Et quant ce fut donné a entendre audit chevalier il dist que son seel et sa lettre il advouoit .
Alors Saintré a genoulz devant le roy se mist et fist renouveller son congié , lors se leva et au chevalier dist : « Mon seigneur , vous soiez le tresbien venu .
A l'aide de Dieu , de Nostre Dame et de monseigneur Saint Michiel je vous desprisonneray de vostre veu et des cercles et chaynne dont estes emprisonné .
» Et lors s'avança pour les cercles oster , et quant le chevalier voit Saintré si menu et si josne , comme de honte se recula et en son poulain a ses gens dist : « Et est ce cellui qui me doit delivrer ? Ne a il en ceste court nul si hardy que lui ? » Lors lui fut dit qui il estoit et comment le roy l'amoit , et que ja il avoit fait armes en Arragon devant le roy a cheval et a pyé , et que de tous deux en avoit eu l'onneur .
Lors le regarda mout fort , puis dist : « Je ne le puis donques reffuser , face donques son bon plaisir .
Bien diz que tieulz gens sont plus a doubter aucune foiz que les plus puissans .
» Alors fut dit a Saintré , qui ja le vouloit requerir de plus avant : « Saintré , faites ce que avez commencié , car il vous en remercie de tresbon cuer .
» Alors Saintré les cercles osta , et ce fait le roy ordonna de cellui jour a XXX jours le jour des armes a cheval , puis en sa chambre se retrait .
Et lors Saintré , portant les deux cercles d'or , l'un devant , l'autre derriere , pendans a la chaynne environné entour son col fut , et mains autres , acompaignier ledit chevalier en son hostel .
Et cy laisseray a parler des grans honneurs et bonnes chieres que tant qu'ilz furent la leur furent faiz , et diray des grans doleurs que Madame eust en son cuer , et des belles parolles qu'elle lui dist .
Comment Madame se complaint a Saintré et les doulces parolles qu'elle lui dit .
Madame , qui encores n'avoit veu le chevalier que au lever les cercles , quant elle le vist si haut et corpulant fut moult esbaye et se repentit tant des parolles qu'elle avoit dictes a Saintré que onques puis ne fut joieuse , mais puis que la chose estoit si avant , autre conseil ne s'i pouoit prendre , dont jour et nuyt ne cessoit de plaindre et souspirer , et en ses plains disoit : « Hé ! lasse moy doulante , et que as tu fait , ne que pensoies tu quant tu conseillas et mis en voye de telz perilz cellui que en ce monde plus amoyes et que sur tous et toutes l'en devoies desmouvoir ? Hélas ! et il avra affaire a un si grant homme si fort et si puissant que il n'est nul qui doubter ne le doye , dont se aucun meschief du corps ou de son honneur l'en advenoit , ce que Dieu ne veulle , lasse ! doulente , maleureuse , jamais mon cuer n'avroit joye , et qui pis est , lui par aventure jamais ne t'aimeroit , et vraiement il avroit droit , combien que a ce je l'aye conforté seullement pour estre entre les bons et les preux des renommez , et de ce , mon vray Dieu , je t'en appelle a tesmoing , et aussi ta benoiste mere dicte la Leesse de Laonnois , a laquelle je le voue de cire , armé de son harnois sur un destrier houssé de ses armes , tout pesant IIJm livres , a genoulz et a mains joinctes , Vierge , toy suppliant que en honneur et en corps le me veulles rendre et sauver , et du surplus avienne ce que pourra .
» Et quant Madame eust finees ses parolles elle vint ou la royne estoit , si ne tarda guerres qu'elle apparceut Saintré , lors print son espingle et son signal lui fist .
Saintré , qui de l'autre part moult desiroit parler a elle , incontinant lui respondit , et quant la nuyt et l'eure fut venue et que ilz furent ensemble , Madame , qui le vit si tres joyeux , lors son cuer changa propos et se mist de son grant dueil en tresgrant joye , et lors lui dist : « Or , mon ami , pensez de bien faire et vertueusement , perdez ou gayniez honnorablement , car quoi que de vous advienne a un tel et si puissant homme , vous n'y pouez avoir que honneur , et ne doubtez la grandeur ne la force de ce jaiant au regart de vous , car Dieu est par sur tous et aide a ses amis qui en ont besoing et l'en requierent devotement , et la raison est ceste , car les plus fors mesprisent les plus feibles et combatent en orgueil , et les feibles requierent l'aide de Dieu , qui les conforte et est pour eulz , dont de homme a homme , de pouoir a pouoir , nul que Dieu n'en est certain .
Et a ceulz qui sont de pouoir ou de nombre egal , et qui tous de bon cuer requierent l'aide de Dieu l'un contre l'autre se garde bien qui avra tort , car Dieu qui est vray juge rend a chascun son droit .
Donques , mon ami , advienne de vous ce que a Dieu plaira : se il vous en donne aucun peu d'onneur , ce peu vous sera plus que tout l'onneur d'un autre , et s'il vous surmonte comme un jaiant qu'il est au regart de vous , il ne vous puet tant fouler que le monde ne vous en prise trop plus que se n'aviez eu a faire a lui , car j'ai aux preux des armes oÿ compter que le gentil homme sans querelle foulé en armes est plus a prisier qu'il n'estoit devant , car les gens combatent et Dieu donne les victoires a ceulz qu'il lui plait .
Dont , mon ami , ne vous soussiez que de bien faire , et quant au regart de vostre despense et de vous abillier honorablement , veez ci en ce saichet VJm escuz , et despendez honorablement et a Dieu soiez .
» L'ACTEUR .
- Saintré , qui voit l'amour de Madame envers lui florir tous les jours , tant humblement qu'il puet et sceit l'en remercie , dont , pour abregier , print d'elle congié , et toute nuyt eust tant de joye que de ce nouvel pensement il ne dormist .
Et quant le jour fut venus , oÿe la messe et dictes ses heures , de besoingnier il ne cessa , et tant que a l'ayde de Dieu , du roy et de Madame il fut d'armes , de destriers et de tres riches paremens et autres abillemens si bien en point , - que vous diroye je ? - qu'il eust bien suffit a un baron roial .
Et a tant laisseray cy a parler de toutes ces choses et du grant bruit qui par tout estoit de ces armes , et de la priere que chascun faisoit pour lui , qui tant estoit josne et menu homme au regart du chevalier poulain qu'il sembloit a chascun que tous les cops le fouleroit , et diray des armes faites au jour et terme donné .
Comment le seigneur de Loissellench et Saintré vindrent es lices faire leurs armes a cheval , present le roy , la royne et pluseurs princes , seigneurs et dames .
Quant le XXXe jour fut venu aprés ce que Saintré eust osté l'emprinse au seigneur de Loissellench , et jour ordonné de commencier leurs armes , le seigneur de Loissellench fist ce matin soubz le hourt du roy porter XX grosses lances toutes armees fors de fers , sans avantaiges , ainsin que en tel cas appartient .
Et quant le roy , la royne et les autres seigneurs roiaulz et dames furent sur les hours et par les fenestres de la grant rue Saint Anthoine a Paris , le seigneur de Loissellench par un herault envoya un coffret de cuir tout plain de tres beaux fers de lances dont ilz devoient jouster et donner la mesure telle qu'il lui plairoit .
Et endemantiers que les lances se ferroient , a tresgrande et belle compaignie de seigneurs , chevaliers et escuiers françois que le roi avoit ordonnez , arriva ledit seigneur de Loissellench , aussi des chevaliers et escuiers de sa compaignie qui estoient plus de CL chevaulz , tous vestus de robes neufves et appareilliez , et devant lui cinq tres beaux destriers , dont les IIIJ estoient houssez de paremens de veloux de diverses couleurs et de diverses façons d'orfeverries , et le Ve estoit de veloux figuré , au blason de ses armes chargié d'orfevrerie , c'est assavoir a un buef rampant de gueulles , corné et onglé de sable , et sur chascun son tres bel et gent paige richement abilliez .
Et aprés ce destrier venoit le conte d'Estampes , qui sur un coppon de lance portoit son heaume , sur lequel estoit un demi buef de gueulles entre deux penars d'argent naissans d'un torcoys de mesmes et de gueules .
Et aprés lui ledit seigneur de Loissellench sur son trespuissant destrier , armé de toutes ses armes fors du chief , sur lequel il portoit un tresbel chappelet de diverses violectes , lui et son destrier houssez d'un tres riche veloux cramoisy , velluté et broichié d'or sur or , tous fourrez de martres soubelines , et a sa destre venoit le duc de Berry , qui pour l'onneur et ordonnance du roy , comme estrangier , l'acompaignoit .
Et quant il fut a l'entree des lisses , le roy sans nulles serimonies le fist entrer et aler soubz l'ombre d'un bien grant ciel de tappisserie , couvert d'une grant courtine d'un bout a l'autre a annellez courans , ou estoit le lieu et dressoir pour l'armer , vin , fruis et espices a planté pour tous renfreschir .
Et endementiers qu'il estoit a l'ombre de son ciel arriva Saintré semblablement armé de toutes ses armes excepté du chief , qui couvert estoit d'un tresbel chappellet de bievre environné d'une tres belle touaille de Plaisance volant , toute bordee et frangie de fin or , et au front estoit un tres riche affiquet d'un tres gros dyament avironné de trois gros balais et de trois grosses perles de IIIJ caras que Madame lui avoit tout ainsin donné , lui et son destrier tous houssez de tresfines ermines fourrees de martres sobelines , qui faisoit tresbel a veoir .
De ses VJ autres destriers et de ses paiges tresbien abilliés qui devant lui aloient je me passe , car chascun le doit penser .
Aprés ces VJ destriers venoit le conte d'Alençon , qui tant l'amoit que sur un tronsson de lance son harnois de teste voult porter , et aprés lui venoit Saintré , et a sa destre le duc d'Anjou et de Thorainne , qui tant le voult honorer , et aprés eulz sans nombre seigneurs , chevaliers et escuiers qui le vouldrent acompaignier .
Et quant il fut a l'entree des lisses , il fist , comme bon crestien , de sa bannerolle ou Nostre Dame estoit , un tresgrant signe de la croiz , en disant la beneiçon ainsin que devant est dit que Madame lui avoit monstré .
Et quant Madame le vist , si ly sembla trop plus bel que onques n'avoit esté , dont tant pour la grant amour qu'elle avoit a lui comme pour le peril qu'il ly sembloit ou elle l'avoit mis , dont tant se repentoit que , peu a peu , en celle grant douleur , estant ou hourt avec la royne , le cuer lui failly .
Et quant la royne et les autres dames la virent panmee comme morte , qui pas ne savoient son mal , pour non troubler le roy et sa compaignie , sans faire bruit arouserent son viz et ses mains de vin aigre et ly firent tous les remedes qui s'i peurent trouver , et tant bien fut frotee et secorue que peu a peu elle revint a soy .
Lors se print a ouvrir les yeulz et regarder puis ça , puis la , puis l'un puis l'autre , puis se print a parler et dist : « Ha ! ma tres benoiste Dame , veullez moy conforter .
» Lors fut reconfortee tout au mieulz que l'en peust , mais pour priere que la royne lui feist onques pour lors a veoir les armes ne se voult tourner .
L'ACTEUR .
- Saintré , entrant dedens les lices et sousriant , regarda les hours du roy et puis des dames en passant , et , osté son chappelet , tant humblement et si bas qu'il peust se enclina , mais de ce que il ne vist Madame fut aucunement espris .
Toutesfois il s'apensa bien que c'estoit , doubtant que Madame n'eust cuer souffisant de veoir ses armes , ainsin que ja elle lui avoit dit .
Lors tout a cheval entra dessoubz son grant ciel ainsin courtiné , paré et garny comme l'autre estoit , et avec lui messeigneurs le duc d'Anjou et le conte d'Alençon , et ceulz qui ordonnez estoient pour le servir , sans plus .
L'ACTEUR ENCORES .
- Et quant ilz furent tous deux venus et par la maniere que j'ay dit , le roy , qui ja avoit ordonné la mesure des lances et fait toutes ferrer , ordonna qu'ilz fussent du tout armez , et que le seigneur d'Oisselench , comme entrepreneur , fust sur les rens tout le premier , et ainsin fut fait .
Et aprés ordonna que Saintré venist , que sur son harnois de teste portast son chappelet de byvre ainsin garny comme sur son chief il le portoit .
Et quant tous deux furent venus , le roy manda au seigneur de Loissellench et envoya X lances egales par X chevaliers et qu'il en choisist les cinq .
Le seigneur de Loissellench , comme saige et gracieux chevalier , remercia le roy tresgrandement et puis les envoia a Saintré que il choisist , ainsin que en son emprinse estoit contenu .
Saintré que pour abregier l'en remercia , dist que les V plus grosses l'en retenist , lors ledit seigneur duc d'Anjou , qui le voult servir , en print l'une que sur sa cuisse lui mist jusques au partir .
Et quant les deux lances furent baillies , lors le roy de par Dieu les ordonna a partir .
A ces parolles chascun broicha son destrier l'un contre l'autre qu'il sembloit que jamais a temps n'y peussent venir , et a celle course le seigneur de Loissellench actaint sur la double du coude senestre qui esclinssa , et Saintré actaint au faux du palestron , et le cop fut un peu bas , dont en rompant sa lance par mains esclas il ploya .
Alors le cry des gens et des trompectes fut si grant que longue piece dura .
A la IJe course le seigneur de Loisselench actainct Saintré a la buffe tellement que a bien peu ne l'endormist , et Saintré l'ataint au front de son heaume et perça son buef d'argent tellement que au passer que les chevaulz firent le sien tourna ce devant darriere , et a ceste course Saintré un peu se reposa .
A la IIJe course le seigneur de Loissellench , tout ainsin que Saintré l'avoit actaint , il actaint Saintré et lui emporta sur la pointe de sa lance son chappellet de byevre tout ainsin garny comme il estoit , et Saintré l'actaint ou hault de son grant gardebras qu'il lui faulsa avec son double et rompist les tresses , et le gardebras a terre vola , et alors recommença le cry et le bruit des gens et des trompectes tellement que a peine les pouoit on faire cesser .
Et quant le seigneur de Loissellench fut ainsin desarmé , le roy voult revoir la lectre des armes pour bien veoir comment elle contenoit , si trouva sur ce trois clauses , dont la première estoit que s'il avenoit que en faisant lesdictes armes a cheval ou a pyé que l'un d'eulz fust tellement essonnyé que pour ce jour parfaire ne les peust , ou qu'il fust hors de ses arçons , ou de ses piez pourtez a terre , ou que il fust de teste , de corps et de bras tellement desarmé qu'il reffusast a parfaire lesdictes armes en cel estat , cestes et celles qui seroient a faire seroient tenues pour faites , et sera tenus cellui de payer tous les pris , ainsin que se l'un aprés l'autre il les avoit tous perdus .
Et pour celle cause le roy fist cesser la jouste , et au seigneur de Loisellench fist recorder et remonstrer le contenu de sa lectre par les quatre seigneurs d'Endach , de Nulz , de Morg et de Terg , barons poulains venus en sa compaignie , ainsin que dit est , qui present eulz fut leue , les priant que de sa part lui recordassent qu'il ne voulsist pas mectre son ame , son honneur et par aventure sa vie en peril de mort .
Le seigneur de Loissellench , qui oÿt les choses dessus dictes , remercia le roy treshumblement , mais comme tres desplaisant de son meschief dist que avenist de lui ce qu'il pourroit et a Dieu plairoit , car vraiement il parferoit ses armes .
Les seigneurs françois que le roy lui avoit bailliés pour lui servir ne l'en peurent destourner , lors lesdits seigneurs poulains lui dirent tout court qu'ilz ne le serviroient plus en tel estat .
Alors le seigneur de Loissellench dist : « Vous voiez mielz que moy mon honneur et ma honte : je les remetz en vos mains .
» Alors ilz dirent que sur eulz ilz le prenoient , pour le tresgrant dengier ou ils le veoient , le confortant que aux armes de pyé il se pourroit bien recouvrer , et alors a tresgrant peine et doleur de son cuer il le consentist .
Laquelle nouvelle rapportee au roy , les fist tous deux retraire et de leurs chiefz desarmer , et puis tout a cheval venir devant lui , chascun garny du pris que il devoit donner .
Quant la royne et les autres dames virent que le seigneur de Loissellench estoit ainsin desarmé , acoururent toutes à Madame , qui sur les quarreaux d'or et de soye gisoit , faisant a Dieu et a Nostre Dame de Leesse , a qui , comme dit est , l'avoit rendu , prieres et oroisons .
La royne ly dist : « Hé ! belle cousine , levez sus et venez veoir tant de si belles choses , et comment nostre bon filz Saintré a le Poulain desarmé que Monseigneur les a fait cesser et venir a lui , je ne sçay pourquoy fors que pour donner le pris .
» Madame , qui de celle tres desiree nouvelle fut si joieusement reconfortee que son cuer ne savoit ou il estoit , et faingnist aucunement que point ne l'en chailloit .
Alors la royne ly dist : « Ha ! belle cousine , bien apparcevons que vraiement vous estes peu joieuse de l'onneur que ce tres vaillant escuier a huy conquis , dont Monseigneur et nous y partons .
Or sus ! levez vous appertement ! » Lors la prent par la main et les autres dames par l'autre , tant qu'elle fut levee et fut a la veue du hourt .
Madame , qui tant avoit sa joye renouvellee embuschee soubz l'ombre du parler que la royne ly avoit dit , couvrant sa restoree maladie a la royne dist : « He ! ma dame , comment ? est ce gent chevalier poulain ainsi d'une espaule desarmé ? » Alors la royne lui compta toutes les armes et comment Saintré rompist sa premiere lance , comment il perça le buef d'argent du chevalier et le retourna ce devant darriere , et comment il l'avoit desarmé .
En devisant de ces choses , Madame , qui de joye ses yeulz bougier ne pouoit de regarder Saintré , et Saintré , regardant puis ça puis la , et puis tout a cop son regart fleschissoit sur elle , alors Madame lui fist son signal , auquel gracieusement il respondit .
Et quant ilz furent presens le roy , il leur fist dire par Monjoye , roy d'armes des François : « Monseigneur de Loissellench , et vous Jehan de Saintré , le roy mon souverain seigneur cy present m'a commandé de vous dire que l'un et l'autre de vous deux avez si haultement et honorablement faites voz armes du jour d'uy que ne sont hommes nulz qui mieulz les peussent faire .
Mais pour vostre gardebras , monseigneur de Loissellench , du cop de lance desarmé , a vous , Jehan de Saintré , le roy par le contenu de la lectre vous adjuge de ces armes le pris , et a vous , monseigneur de Loissellench , que vous en acquictez , et veez ci de quoy .
» Lors lui bailla le bel et riche dyamant du pris que le roi avoit eu en garde .
Lesquelles parolles dictes , par Brunsvic le herault venu avecques lui lui furent de mot a mot donnees a entendre .
Alors le seigneur de Loissellench se inclina devers le roy et en son poulain le remercia de l'onneur qu'il lui avoit fait treshumblement , et dist que vraiement Saintré avoit loialment gaynié le pris , et a ces parolles il print le dyamant et vers Saintré s'avança et en son langaige tresdoulcement le remercia , et mist en sa main le dyamant , et lors le roy ordonna que chascun s'en alast desarmer , et ainsin fut .
Mais au departir l'un de l'autre , en toutes façons Saintré per a per et a sa destre le convoya .
Alors trompectes , clarons et menestriers a corner , dont la joye fut tant grant par la ville qu'elle ne se pourroit compter .
Et a tant laisseray cy a parler d'eulz deux , qui s'en vont desarmer et puis soupper avec le roy , qui grandement honora ledit chevalier et sa compaignie , et de Saintré que la royne voult retenir avec elle au soupper parleray .
L'ACTEUR .
- Quant le soupper fut prest , le roy envoya querre le seigneur de Loissellench et tous les autres quatre barons , chevaliers et escuiers poulains , alors Saintré s'en va les querir , tresbien acompaigniez , et quant ilz furent devers le roy il leur fist tres bonne chiere et grant honneur .
Lors les tables furent mises et le soupper prest; le roy fist le seigneur de Loissellench a sa destre seoir et a senestre les autres quatre barons , et les autres a l'autre premiere table aprés celle du roy .
De vins , de viandes et de diverses façons furent ilz servis , et ne les fault ja deviser , car chascun puet penser et savoir que ce fut haulte chose .
Saintré , aprés ce qu'ilz furent tous assis et servis , s'en va soupper avec la royne , ainsin qu'elle lui avoit dit .
Des bonnes chieres que elle , Madame et les autres dames et damoiselles lui firent , ne fault point demander , car n'y avoit celle qui s'en peust cesser .
Madame , qui sur toutes les autres estoit celle qui plus ligierement s'en passoit , toutesfois tenir ne se peust de regarder ce bel diamant du pris que en une chaynne d'or a son col il portoit .
Alors la royne aussi le voult veoir , et pluseurs autres dames .
Lors Madame lui dist : « Certes , Saintré , la dame est bien eureuse qui l'a gaynié .
» La royne , qui oÿst ces parolles , lui dist : « Je prie a Dieu , Saintré , que de bien en mieulz puissiez vous tous les autres pris gaynier .
» Lors a genoulz leur dist : « Ha ! mes dames , vostre bonne mercy , mais je ne l'ay pas a Dieu desservy , et ce qui en est me vient de lui par voz bonnes prieres .
» A ces parolles le maistre d'ostel vint , qui fist laver la royne , et quant elle fut assise , malgré que Saintré en eust , le fist seoir a sa destre .
Que vous diroye je ? La joye y fut telle d'un costé et d'autre que ne se pourroit compter .
Mais quant les tables furent levees , le roy d'un costé et la royne de l'autre s'en vont en la grant sale pour faire dansser .
La furent les dansses , les morisques de diverses façons , mais pour les affaires que le seigneur de Loissellench avoit eu ce jour , et aussi de Saintré de son costé , le roy hasta les espices et le vin de congié , puis se retrait en sa chambre , et chascun print congié .
Saintré et tous les autres chascun prent soubz le bras son chevalier ou escuier , et a tres belle compaignie menerent Loissellench et ses gens en leur hostel .
Et cy laisseray a parler des honneurs , des vins , des viandes que le roy tous les jours leur envoioit , et des affaires du jour enssievant pour les armes a pié , et diray de Madame et de Saintré , et de la tres parfaite joye que celle nuyt ilz firent ou preaul .
L'ACTEUR .
- Celle nuyt , ainsin que Madame avoit a Saintré son signal donné , ilz se trouverent ou preau ensemble .
Alors furent les baisiers a grant largesse donnez et les baisiers rendus - que vous diroye je ? - telz que onques ne penserent estre a si parfaiz plaisirs .
Et alors Madame lui dist : « Helas ! mon cuer; helas ! ma joye; helas ! mon seul et souverain desir ! je viz huy heure que jamais vive ne vous cuiday veoir , et quant je vous viz entrer aux lices , de la grant paour que de vous je euz , le cuer m'esmortist tellement que comme morte je cheÿs , et se n'eusse esté bien tost secourue , vraiement je rendoye mon esperit .
Mais quant je oÿs de vous les victorieuses nouvelles , incontinent mon cuer mort se revesquist , et Madame avec les autres dames me vindrent sourdre et a la veue du hourt avec elles venir .
» - « Helas ! ma treshaulte et tresentiere seulle dame , que me dictes vous ? Las ! et se je l'eusse sceu , que n'eust fait mon doloreux cuer ? Trop mieulz pour lors me eust valu la mort que la vie .
Je fusse demeurez de mes armes faire a grant deshonneur , maiz soit Dieu loez et graciez quant je n'en ay riens sceu ! Lors que je entray es lices je vous viz delez la royne , mais quant je vins tout armé sur les rens je viz la royne et toutes les dames fors que vous , si me pensay que n'aviez cuer de veoir l'abatement de la jouste , ainsin que ja m'aviez dit , et ne pensay en vostre mal plus avant .
Ores , ma tresredoubtee dame , loez soit Dieu et Nostre Dame de l'onneur que par vous j'ay au jour d'uy eu , esperant , ma dame , de bien en mieulz , si vous suppli que faites bonne chiere , et du surplus ne vous souciez , car Dieu , qui a esté a noz armes , sera aux autres .
» Et a ces parolles print l'un de l'autre son tresgracieux congié .
Et cy laisseray a parler de leurs affaires , et diray des armes a pyé et comment elles furent faites .
Comment le seigneur de Loissellench et Saintré vindrent es lices et firent leurs armes de pyé .
Le jour que les armes devoient estre , et a l'eure qui leur fut ordonnee , le roy , la royne , les seigneurs et les dames furent sur leurs hours .
Le sires de Loissellench , par les sires d'Endach et de Morg , envoya au roy deux lances a pousser pareilles , ferrees et armees chascune de sa rondelle pour couvrir la main devant , et paintes en vermoil , et aussi deux haiches , deux espees et deux dagues d'armes toutes pareilles , sans nulles differences .
Lors le roy , pour abregier , print quatre de ces pointes qu'il envoya a Saintré , et les autres quatre rendit ausdiz seigneurs d'Endach et de Morg pour les reporter au seigneur de Loissellench .
Et ce fait le seigneur de Loissellench , armé de toutes ses armes fors que du chief , se partit de son loigeis atout celle ordonnance que aux autres armes a cheval avoit fait , et tant plus que les contes de Nevers , de Bouloigne et de Tancarville et de Retel devant lui portoient les quatre pointes a cheval , et aprés eulz le duc de Berry , qui portoit son harneis de chief , et puis lui , armé de toutes ses armes , houssé et son destrier de fin veloux aux couleurs de ses propres armes , et aprés lui mains barons et autres nobles hommes , et en tel estat vint entrer es lices et descendre en son nouvel pavillon que le roy lui avoit fait dressier , et avec lui ceulz qui ordonnez y estoient .
Et quant il fut descenduz , ne tarda gueres que Saintré vint a tres belle et grande compaignie , et devant lui venoient les contes du Perche , de Clermont , de Saint Pol et de la Marche , qui portoient ses IIIJ pointes devant , et aprés eulz le duc d'Anjou , qui semblablement portoit le harnois de son chief , et en celle tresbelle compaignie vint pareillement descendre en son autre pavillon que le roy aussi avoit fait dressier pour lui .
Des roys d'armes , des heraulz , poursuivans , trompectes , clarons et menestriers de divers instrumens qui devant eulz aloient , que je delaisse pour abregier .
Et quant ilz furent tous deux en point , le roy ordonna les faire saillir; alors chascun des deux seigneurs ducz leur donnerent leurs lances a pousser , et au prendre par Saintré sa lance il baisa sa bannerole en faisant le signe de la croix , lors a tresgrans pas desmarcha tout le premier et vint trouver le seigneur de Loissellench assez pres de son partir , et au premier cop qu'il fist a haulte voix s'escria : « A Nostre Dame et ma tresredoubtee dame ! » A cest assembler qu'il fist , le seigneur de Loissellench , qui ne cuidoit pas mains que bien tost le porter par terre ou le fouler , et croy que par sa force trop plus puissant que celle de Saintré il lui fust bien advenu , ou trop durement le reculer , mais Dieu a la requeste de Nostre Dame , qui sont les forces des mains puissans , quant a eulz de bon cuer se rendent , ja soit ce que les gens combatent , ilz donnent les victoires ou il leur plait .
Lors le seigneur de Loissellench de toute sa force actaint Saintré sur le hault costé du faulz du corps , et sans actaichier sa lance clinssa une toise oultre , et Saintré de ce premier cop aussi clinssa sa lance et au clinssier qu'elle fist le vint actaindre entre la lance de la main droicte et la main , que , par le mylieu , atout le gantelet trois bons doiz , la lui faussa .
Et quand ilz cuiderent le IJe cop pousser , le seigneur de Loissellench sa main droicte ne peust a soy retraire , ne aussi Saintré se lance , qui tant prinse estoit .
Lors le seigneur de Loissellench abandonna sa lance pour soy joindre a Saintré , mais ne pouoit , car Saintré , voiant sa lance actaichee , boutoit tant qu'il pouoit avant .
Et quant le roy apperceut la lance de Loissellench a terre , lors dist que de ces armes n'y avoit plus , et que Dieu estoit pour cest enfent .
Lors les fist prendre tous deux et en leurs pavillons de leurs chiefs desarmer et appareillier Loissellench et puis devant lui venir .
Ne vous pourroye a demi dire le tresgrant dueil que le seigneur de Loissellench fist , tant de sa male fortune comme de ce que un si josne homme l'avoit a cheval et a pyé foulé , dont tout ainsin , la main percee que ne se pouoit de chault et de couroux le sang estanchier , vouloit parfaire ses autres armes , mais tant estoit le sang qui en sailloit que force lui fut soy en desister .
Et quant il fut mediciné , sa main lyee et son bras desarmé , au saillir de sa tente Saintré le vint reconforter , et le seigneur de Loissellench doulcement l'acola et puis en son poulain lui dist : « Mon frere de Saintré , se vous continuez es armes ainsin que avez commencié , il ne sera cellui qui resister puist a vous .
» Lors Saintré , estant informé de ce qu'il avoit dit , en sousriant lui respondit : « Ha ! monseigneur mon frere , tout ce que vous dictes est du bien de vous .
Et se en aucune maniere je m'y emploie , ce n'est que de porter la piece d'armes , c'est le baston , car ma tresredoubtee dame fait le surplus .
» Et a ces parolles messeigneurs les ducz les menerent devant le roy .
Et cy laisseray un peu a parler comment les pris furent donnez , et diray de la grant joye que la royne , Madame , et les autres dames et damoiselles toutes en font , et comment Madame se mist en contemplacion .
La royne et Madame , avec les autres dames , ne cessoient de rire et de faire joye pour l'amour de Saintré , qui avoit du meilleur , et quant Madame , qui l'oeul de sur Saintré ne bougoit , s'apensa que vraiement , actendu la evidente grace que Nostre Seigneur lui avoit fait , a la requeste de Nostre Dame , que elle les en remercieroit , et lors fist semblant de avoir mal en sa teste , puis dist a la royne : « Ma dame , il me soit pardonné , car il me fault un bien peu couchier .
» - « Belle cousine , » dist la royne , « faites tout vostre plaisir .
» Et quant Madame fut couchee en la chambre du hourt , elle en renvoya toutes ses femmes , lors se leva et a nuz genoulz se mist , ses mains joinctes , les yeulz levez au ciel , devotement rend a Dieu et a Nostre Dame mercy de la grace que a Saintré ilz avoient faite , et a ce faire fut longuement .
Et quant sa devocion fut faite , ainsin que toute garie a la royne vint joieusement .
Saintré , qui de foiz a autre et moult souvant les dames regardoit et ne veoit point Madame , pensa que fust ainsin que l'autre foiz , mais quant il apperceut Madame revenue , son cuer en fut Cm foiz plus joieux .
Et cy laisseray a parler de ces choses et diray comment les pris furent donnez .
Comment le roy ordonna que les pris fussent donnez .
Le roy , qui garny estoit des VIIJ joiaux souffisans qui estoient les pris , quatre des ungs , quatre des autres , pour les donner a cellui a qu'il appartiendroit , ordonna audit Monjoye , roy d'armes des François qui sur le hourt estoit , que il portast les parolles toutes telles qui s'ensuivent .
Lors par un herault fut a haulte voix crié : « Sillence , de par le roy ! » affin que chascun les puist oyr .
Lors dist Monjoye : « Messeigneurs de Loissellench et vous , Jehan de Saintré , le roy , nostre souverain seigneur , qui cy est , m'a commandé et ordonné de vous dire que de cez voz darraines armes , tous deux avez bien et vaillanment fait , mais puis que vous , monseigneur de Loissellench , ne vous sentez aisié pour les acomplir selon le contenu de vos lectres d'armes , lui , comme vostre juge seul et competent vous ordonne que vous acquictiez de voz quatre pris , lesquelz de son commandement , congié et licence je vous rends .
» Et quant le seigneur de Loissellench vist Monjoye , qui eust finees ses parolles , demanda qu'il avoit dit , lesquelles a lui declarees et bien oÿe la sentence du roy , de laquelle il ne pensoit pas mains , a genoulz dist que treshumblement il remercioit le roy , bien se douloit de sa male aventure que tant a pié comme a cheval ne avoit laissié leurs armes pour le plaisir des dames plus longuement durer , mais puis que ainsin Fortune le vouloit , il estoit prest de soy acquicter , ainsin qu'il ordonnoit et que raison le vouloit .
Et ces parolles dictes , Monjoye descendit , qui pour soy acquictier lui bailla ses quatre joyaux , et quant il les eust prins , a Saintré s'avança pour les baillier .
Lors son cuer fut tellement destraint que il ne peust un seul mot parler .
Les autres quatre barons poulains cognurent bien son grant duel , et a ce chascun qui mieulz le sceust dire se esforcerent de l'excuser .
Alors Saintré , conduit par monseigneur d'Anjou , se avança et soy inclinant print les quatre joiaux , et puis en sousriant lui dist : « Monseigneur mon frere , de l'onneur qu'il vous a pleu a moy faire vous remercie tant que je puis et sçay .
» Alors trompectes et clarons commencerent a sonner , et par telle façon que a peine les peust on faire cesser .
Et ces choses faites , le roy ordonna en leurs pavillons eulz retraire et puis a cheval monter pour en leurs loigeis en aler et desarmer .
Et quant Saintré fut sur son destrier monté mondit seigneur d'Anjou lui dist : « Nous voulons , Saintré , que vous soiez honorable et gracieux .
» Lors le mena au seigneur de Loissellench qui ja sur son destrier estoit monté .
Lors les assembla tous deux , puis lui et monseigneur de Berry se mirent devant , et ainsin jusques en son loigeis le conduirent .
Des honneurs et des prieres de l'un et l'autre je me veul passer , et des choses que depuis firent jusques a l'eure du soupper , et diray des grans joyes et devises que la royne , Madame et les autres dames et damoiselles firent , et aussi par toute la ville , tout ce jour et celle nuyt , qu'il n'estoit cellui ne celle qui taire se peust de loer Saintré .
Comment Loissellench souppa avec la royne .
Le roy et la royne , quant furent en leur hostel de Saint Pol descendus , lors le roy ordonna que la royne feist par ses maistres d'ostel prier le seigneur de Loissellench et sa compaignie venir au soupper , et voult que Saintré y fust aussi .
Et quant l'eure du soupper fut venue , lors Saintré , bien acompaignié , les ala querir .
Et quant ilz furent venus a la royne en devisant avec les dames , le maistre d'ostel vint pour les faire soupper .
Lors la royne print a sa main destre le seigneur de Loissellench et le fist seoir , et puis dist a Saintré : « Saintré , puis qu'il est au jour d'uy l'un des jours de vos festes , je veul estre entre voz deux .
» Et a tres grans excuses , honneurs et reverences , force lui fut de obeir .
Madame , qui tant estoit joieuse du grant honneur de son ami , en seant lui dist : « Saintré , beau sire , Dieu vous acroisse voz honneurs .
» - « Ma dame , » dist il , « vous veez que c'est du commandement de la royne , et non pas que je l'aye desservi .
Et se aucune chose par moy y a esté faite , c'est par celle que Dieu me doint bien servir .
» Alors la royne demanda le seigneur de Morg , pour ce qu'il parloit françois , et le fist viz a viz de Loissellench seoir afin de mieulz deviser a lui .
Les autres barons , chevaliers et escuiers poulains fist elle seoir entre les dames et damoiselles qui tresgrans honneurs et festes leur firent .
De vins , de viandes de diverses façons ne fault point escripre ne demander .
Et quant les tables , pour abregier , furent levees , les menestriers commencerent pour dansser .
Le roy , avec messeigneurs ses freres et autres du sang roial , ne tarda gueres , vindrent .
Dont , aprés les dansses et maintes chançons dictes , pour le travail et blessure du seigneur de Loissellench , le roy manda le vin et les espices , et aprés ce tous prindrent congié .
Lors Saintré , avec tresbelle et grande compaignie , fut ledit seigneur de Loissellench convoier .
Et au departir qu'ilz firent , le pria et toute sa compaignie pour le lendemain au disner .
Que vous diroie ? A ce disner furent seigneurs , dames et damoiselles , chevaliers et gens d'estat , que de tres longtemps un tel disner n'avoit esté fait .
Dont , pour abregier , les tables ostees , les menestriers commencerent pour dansser .
Lors furent basses dansses , chanssons et autres joieusetez et morisques tresriches , car c'estoit le jour qu'il n'estoit memoire que si belle et joieuse feste eust esté faite ne si bien ordonnee .
Mais , pour la peine que le seigneur de Loissellench portoit de sa main , couvint la feste assez plus tost abregier; et lors tous et toutes l'un de l'autre prindrent congié .
L'ACTEUR .
- Le cinqme jour aprés , le seigneur de Loissellench , qui fut aucunement plus amendé , pria Saintré et aucuns seigneurs et dames pour le landemain a la façon de Poulaynne disner avecques lui .
De vins , de viandes de merveilleuses façons selon nostre costume furent tresgrandement servis .
Dons , au lever des tables , furent les dansses et maintes chanssons dictes .
Et puis , aprés le tresremply bancquet ou fut faite moult bonne chiere , et au departir des tables , le seigneur de Loissellench , portant un grant bassin d'argent ou avoit mains dyamans et rubis liez en or meslez ensemble , que au long des tables n'y avoit dame ne damoiselle qui ne preist le sien .
Et ce fait , tous prindrent congié les ungs des autres , et adieu pour celle nuyt .
Comment Loissellench print congié .
Le jour ensuivant , le seigneur de Loissellench et tous les autres de sa compaignie furent prendre congié du roy , de la royne et de tous Messeigneurs les freres du roy et autres du sang roial , et des dames les principales , pour eulz partir l'andemain pour faire leur voiaige a Saint Jaques .
Et ce soir le roy envoya paier leurs hostes de tout ce qu'ilz avoient despendu .
Et le matin audit seigneur de Loissellench envoya une piece de veloux velluté , cramoisy en poulpre et tresrichement brochié d'or sur or , XX mars de vaisselle d'or et IJc mars de vaisselle d'argent doree , et un tresbel coursier puilloiz .
A chascun des autres quatre barons , une piece de veloux figuré cramoisy et un autre bel coursier; et a tous les autres chevaliers , une piece de veloux plain cramoisy , et aussi aux escuiers , une piece de saptin cramoisi; a Brunsvich , le heraut , une de ses tresriches robes et cent frans a cheval .
Et la royne audit seigneur de Loissellench donna une autre piece d'un tresriche velloux velluté d'azur brochié d'or et ung tresriche afficquet d'une table de dyamant environné de trois grosses pelles et de trois bons rubis .
Et aux autres quatre barons , a chascun une piece de saptin azur figuré et broichié d'or .
Et aux chevaliers , a chascun sa piece de saptin azur figuré; et aux escuiers , a chascun sa piece de saptin plain et azur .
Et Madame lui envoya un tresriche dyamant de Vc frans .
Et n'y eust seigneur des quatre freres du roy que chascun ne leur donnast , les ungs coursiers , les autres draps de soye broichiés d'or , et les autres vaisselle doree et blanche a plenté .
Et quant ilz virent les grans honneurs et les riches dons du roy , de la royne et de mesdits Seigneurs , aussi de Madame , ja soit ce qu'ilz eussent prins congié , si vouldrent ilz arriere retourner pour les treshumblement remercier .
Et , au partement de leur hostel , Saintré , qui par tout les convoioit , lui presenta un trespuissant destrier , sellé et tout armé de chanffrain bien emplumé et d'unes trescleres et luisans bardes de fin argent bien doré , avec frappes de veloux vellutez broichiés et frangiez d'or et de soye a ses couleurs , qu'il faisoit tresbel veoir .
Et d'autre part , le seigneur de Loissellench lui presenta son bel destrier , aussi couvert de drap d'or et forré de martres soubelines , sur lequel il avoit avecques lui faites ses armes , qui ja pour lui donner estoit en point .
Lors chascun d'eulz monta sur son destrier , et a celle tresbelle compaignie Saintré les convoia plus d'une lieue .
Et a tant laisseray cy a parler du seigneur de Loissellench et de sa compaignie qui s'en vont a Saint Jaques , tresgrandement loant du roy , de la royne , des Seigneurs , de Madame , et de toute la court de France , pour les dons et grans honneurs que on leur a faiz , disant par tout que vraiement la court de France estoit la fleur de toute largesse et l'estoille de toute honneur .
L'ACTEUR .
- Aprés le partment de ces seigneurs de Poulaine , Saintré fut bien a lesir festoié du roy , de la royne , des dames , et de toute la court .
Des tresdouces et amiables chieres aussi que Madame a lesir lui fist ne fault plus escripre ne demander , car chascun le puet et doit bien penser .
Et ainsi fut l'espace d'environ un an que Madame se appensa que vraiement il estoit temps que il renouvellast aucune chose pour faire encores parler de lui , et que comme François et si avant ou service du roy comme il estoit , seroit bon qu'il empreist de faire contre les Anglois aucunes armes .
Et quant ilz furent ensemble , elle lui dist : « Mon seul desir et toute ma pensee , jour et nuyt je ne cesse de penser a l'acroissement de vostre honneur , et me suis appensee que a tant d'armes que avez faites , ne vous estes encore point fait cognoistre aux Anglois .
Pour ce vous prie que entendis que Dieu , Nostre Dame et bonne fortune sont pour vous , que , aprés le bon congié de monseigneur le roy , que trois jours de la sepmaine de ce premier mois de may , aiant loyal saufconduit du roy d'Engleterre , vous tenez un pas entre Gravelingnes et Calaiz , ou n'a que trois lieues et tout plain chemin pour recevoir a la jouste de guerre un chevalier ou escuier , seullement le premier que a l'un de ces trois jours de la sepmaine se vendra sur les rens presenter a cheval , armé et en selle de guerre , pour courir contre vous , et vous contre lui , X coursses de lances , toutes d'une mesure , si vraiement que l'un de voz deux eust premier bien rompu trois lances , ou fust essonnyé du corps .
Et cellui a qui Dieu avra donné du meilleur gaynera un dyamant ou ruby de C nobles et au dessus , par ainsi que l'aventurier ait lectres de son roy ou de prince roial a seel pendant , que il est gentil homme de nom et d'armes sans reprouche .
Et pour avoir juges competens , et aussi que plus vouluntiers ilz y viennent , monseigneur le roy et le roy d'Engleterre , chascun pour son party , y commectra un de ses roys d'armes , qui sont publiques personnes , l'un françois , l'autre anglois .
Et quant vostre pas sera parfait , se Dieu vous gard le corps d'essoinne , comme je l'en requier devotement , et il soit aucun noble , comme dessus est dit , qui vous veulle requerir de faire aucunes autres armes a cheval ou a pié , mon ami , je veul que a l'ayde de Dieu , de Nostre Dame et de Monseigneur Saint Michiel , a Paris , devant monseigneur le roy , ou la ou il vouldra , vous lui acomplissez , affin que vostre bonne renommee florisse de bien en mieulz .
» Et a ces parolles Madame cessa son parler .
L'ACTEUR .
- Lesquelles si haultes et si nobles parolles lui pleurent moult , pour lesquelles incontinent a genoulz se mist , et tant humblement qu'il peust et sceust , l'en remercia .
Et quant ilz furent l'un de l'autre departis , jour et nuyt il ne cessa que secretement il eust son bon congié du roy , que a grant difficulté fut .
Lors lui acorda , et ordonna pour son juge françois le roy d'armes d'Anjou , de Thoraine et du Mayne .
Et ce jour et nuyt ne cessa de querir bons destriers , de soy armer et housser de XIJ paremens pour les XIJ jours , riches , frisques et apparans .
Et endementiers que ainsin se mectoit en point , il manda le duc des Normans , herault au roy d'Engleterre , lui signiffier son pas , suppliant qu'il ne lui voulsist reffuser les treves de deux mois , c'est assavoir du VXe jour d'avril jusques au XVe jour de juing , par les pays de Guines et de Boulayne , françois et anglois , et les frontieres de Calais , afin que chascun y peust venir .
Lesquelles a tresgrant joye consenties des deux pars , fut la nouvelle par tout respendue , par quoi y furent plusieurs gens .
L'ACTEUR ENCORES .
- Et quant les quinze jours d'avril furent passez et les treves commencees , Saintré envoya maistres de Paris pour dressier de bois et de planches deux maisons toutes semblables , l'une pour lui , l'autre pour les seigneurs anglois et ceulz de leur compaignie qui viendroient faire armes a son pas , esquelles maisons avoit gentes sales , chambres , garderobes , chaaliz , dresseoirs , escabeaux , bancs , tables , escabelles et autres choses necessaires , et l'une et l'autre des maisons par dedens tandues de tappisserie , a demi trait d'arc loing l'une de l'autre , toutes closes de fortes hayes , et dedens estables pour IIIc chevaulz .
Et au debout des rens , a l'endroit des ferir , avoit fait faire un bel eschauffault bien tappissié ou les deux juges et heraulz devoient estre .
Et quant le terme du pas s'approucha et que Saintré eust prins congié du roy et de la royne , de Madame , et de tous les Seigneurs , a tresbelle compaignie de CCC chevaulz arriva a Gravelines ou il loiga celle nuyt .
Des dons , des reconfors , des beaux parlers que Madame lui fist je me passe pour abregier .
Et quant il vit les deux loigeis si bien appareilliés , fut tresjoieux .
Lors la nouvelle fut a Guines et a Calais que Saintré estoit venus , et par toutes les frontieres , dont le conte de Boucquincan , qui ja estoit a Calais pour commencier les armes , saichant la venue de Saintré , fut bien content .
Lors lui envoya le roy d'armes de la Jarretiere comis a juge pour leur parti , et avec lui quatre heraulz pour le veoir et soy offrir a lui et certiffier de par leur roy que tous les XIJ qui venoient faire armes a son pas estoient seigneurs du sang et autres barons denommez et ordonnez de par le roy pour oster la volenté de tant qui y vouloient venir; auquel roy d'armes et heraulz Saintré fist tresgrant chiere .
Et aprés disner les mena veoir leur loigeis en leur priant qu'ils le preissent en gré .
Et quant le roy d'armes fut retourné , dist au conte tout le bien qu'il avoit trouvé et de la noblesse et grant estat qu'il avoit illec admené , et puis du loigeis si bien tapissié et aorné fors que de linges et de liz , qui encores n'y estoient .
Lors commencerent tous a tant le loer que a peine l'en ne pouoit mieulz .
Et ainsin furent jusques au IIJe jour ensuivant , qui fut le premier jour du mois et ouverture du pas .
Le Commencement du Pas .
Le diemenche premier jour du mois et ouverture du pas , arriva ledit seigneur conte de Bouquincan le matin aprés la messe en tresbelle et grande compaignie , qui fist sur le hault pignon de son loigeis mectre sa baniere qu'il portoit d'Engleterre a une bordure d'argent , et crioit « Engleterre ! Saint George ! » L'ACTEUR .
- Et quant l'eure fut venue de commencier le pas , leur deux juges , roys d'armes de Champaigne et Jarretiere , acompaigniez de leurs heraulx , furent montez sur leur hourt pour mieulx jugier , lors commença la jouste qui fut forte et fiere et treshonnorable pour tous deux , mais nonpourtant que ledit conte a la darraine course fut aucun peu blessié en sa main , pour sa lance mieulz rompue il gayna le diamant .
Le IJe jour vint le conte mareschal , qui aussi fist mectre sa banniere sur le pignon en tresgrant estat , qui portoit d'Engleterre a IIJ lambeaux d'argent , et crioit « Engleterre ! Saint George ! » qui fist treshonorablement .
Mais , pour lances bien rompues , Saintré gayna le dyamant .
Le IIJe jour vint le seigneur de Gobehen en moult bel estat , qui porte de gueulles au chevron d'or a IIJ lyons de sable sur le chevron , et crioit « Saint George ! Goheben ! » et sa banniere sur le pignon , qui de la VIJe course , lui et son destrier furent portez par terre , dont par ainsin il paia le ruby .
Le premier jour de la seconde sepmaine vint le seigneur d'Engorde en tresbel estat , qui fist mectre sa banniere comme les autres , qui estoit d'ermines au chevron de gueulles , et dessus trois besans d'or , et crioit « Saint George ! D'Engorde ! » qui gayna le diament .
Le IJe jour de la seconde sepmaine vint en tresbel estat le conte de Waruich , qui aussi fist mectre sa banniere , qui estoit de guelles a une faisse d'or a croisectes de mesmes croisectees , et crioit « Saint George ! Vuaruich ! » qui perdit le dyament .
Le IIJe jour d'icelle sepmaine vint en moult bel arroy le seigneur de Cliffort , qui aussi fist mectre sa banniere , qui estoit eschacquetee d'or et d'azur a une bordure d'ermines , et crioit « Saint George ! Cliffort ! » et perdit le dyamant .
Le premier jour de la IIJe sepmaine vint le conte de Hostindon en tresbel estat , qui aussi fist mectre sa banniere , qui estoit d'azur semee de croisectes d'or recroisectees aux longs piés , au chief d'or , et crioit « Saint George ! Hostindon ! » et perdit le ruby .
Le IJe jour d'icelle IIJe sepmaine vint en moult bel estat le conte d'Arondel , qui fist ainsin de sa banniere , qui estoit de gueules au lyon d'argent langué et armé d'argent , et crioit « Saint George ! Arondel ! » et perdit le ruby .
Le IIJe jour ensuivant vint en bel arroy le seigneur de Beauchamp , qui ainsin fist mectre sa banniere qui estoit de gueules a une faisse d'or , et crioit « Saint Georges ! Beauchamp ! » qui perdit le dyamant .
Le premier jour de la darraine sepmaine vint en tresbel et grant estat le conte de Norffort , qui semblablement fist mectre sa banniere , qui estoit parti en pal d'or et de sinople a un lyon de gueulles , a une faisse d'or sur le tout armé d'argent , et crioit « Saint George ! Norffort ! » qui gayna le dyamant .
Le IJe jour de la darraine sepmaine vint en tresbel estat le seigneur de Brues , qui ainsin fist mectre sa banniere , qui estoit de gueules au lyon d'or a queue forchee , et crioit « Saint George ! A Brues ! » qui perdy le ruby .
Le IIJe et dairain jour du pas vint en tresgrant estat le conte de Cambruges , qui fist mectre sa tresriche banniere , qui estoit de Engleterre a trois lembeaux copponnez d'argent et de gueulles , et crioit « Engleterre ! Saint George ! » L'ACTEUR .
- De laquelle jouste entre les juges fut grant difficulté , car les lances furent si bien rompues qu'ilz ne savoient du meilleur .
Si furent une foiz deliberez que chascun se partist sans pris .
Toutesfois conclurent a la fin que nul ne perdist sa peine et son droit , si ordonnerent que l'un le paiast a l'autre , et que le conte commençast , car Saintré avoit rompu le premier .
Et par ainsin Saintré perdit trois dyamans et en gayna VIIJ , qui sont XJ , et le XIJe gaynié et perdu .
L'ACTEUR ENCORES .
- Desquelles armes et cops qui y furent faiz je me passe , car trop longue chose seroit a escripre , fors que tous firent tresbien et mieulz les uns que les autres , et , Dieu mercy , sans aucune mort ne grant effusion de sang .
Dont , au departir que les ungs des autres firent , tant estoient leurs honneurs et reverences , que s'ilz eussent esté freres , n'en peussent plus faire .
Et n'y eust cellui qui ne donnast a l'autre , oultre les pris gayniez , dons de bagues , de draps d'or ou de soye , chambres de tapisseries , coursiers , haguenees , vaisselle d'or et d'argent et maintes autres choses .
Dont , par ainsin , les ungs des autres trescontens se departirent .
Et donna Saintré a eulz tous a soupper aprés que les armes furent faites .
Et au departir donna a Jarrectiere sa premiere houssure et de son destrier , qui estoit de saptin cramoisy chargié d'orfeverrie , a grans bors de martres sobelines , et IJc frans a cheval .
Et aux autres heraulz donna leurdit loigeis , leur hourt et cent frans .
Aux trompectes , clarons et menestriers englois donna tous ensemble IJc frans .
Et au roy de Champaigne , l'un de ses juges , donna sa darraine houssure et de son destrier , qui estoit d'un tresriche saptin cramoisy figuré en drap d'argent , tout fourré de fines martres sebellines , et IIJc frans a cheval .
Et aux autres heraulz et poursuivans françois dona son logeis et IJc frans .
Aux trompectes et menestriers de sa compaignie , qui grant nombre estoient , donna IIJc frans .
Et n'y eust chevalier , escuier , herault ne autre de sadicte compaignie qui n'eust robe de livree , sans les autres dons qu'il donna a part a certains chevaliers et escuiers qui acompaignié l'avoient , qui eust bien souffit a un des haulz princes de la coronne .
Et ainsin , les ungs des autres treshaultement contens , de lui se departirent .
L'ACTEUR .
- Et quant Saintré fut retourné devers le roy , Dieu sceit l'onneur et la tresbonne chiere que il lui fist , aussy la royne , tous et toutes , pour abregier .
De Madame , comme dit est , ne fault point a escripre ne a parler , car chascun en soy le doit penser , tant a cause de l'amour qu'elle a lui avoit comme pour le grant honneur que chascun lui faisoit .
Et a tant laisseray cy a parler de ces honneurs et des amours de Madame et de Saintré et des choses qui entre deux y survindrent entour l'espace de quinze mois que Saintré par un autre essault d'armes fut essailly .
Comment Messire Nicole de Maletestes , chevalier , et Gallias de Mantua , escuier , vindrent faire armes a la court .
Le quinzme mois aprés ce que Saintré fut revenu , arriverent a Paris deux josnes et vaillans nobles hommes des Ytalies que nous disons Lombars , l'un chevalier , l'autre escuier , en tresbelle compaignie , qui venoient de faire armes devant l'empereur au seigneur de Wallembergue , qui portoit d'ermines a un escusson de gueulles , et au sire d'Estandebourg , qui portoit d'argent a trois torteaux de gueulles , a cause de l'emprise que les dessusdits Lombars portoient .
L'empereur , voiant leur bataille si fiere et si combatue a pié , a l'onneur des deux parties , commanda qu'ilz fussent prins .
Et par ainsin leur emprinse , qui contenoit l'un parti ou l'autre estre remis , demeura sur piez , et en leur emprinse premiere .
L'ACTEUR .
- Et quant ilz furent a Paris arrivez et loigiez en l'ostel de l'Ours a la porte Baudet , un des heraulx du roy cogneust un des leurs et sceust qui ilz estoient et pour quoy ilz venoient , incontinent le vint dire au roy , present la royne et Madame .
Lors Madame fait hastivement Saintré querir et au herault deffendre que a nulz plus ne publie ceste nouvelle .
Et quant Saintré fut a elle , elle lui dist hastivement la venue de ces Lombars venus en grant estat pour faire armes , lui demandant se son cuer estoit plus souffisant pour estre l'un des deux a acomplir leurs armes .
« Souffisant ? » dist il , « Helas , ma dame , que avez vous plus veu en moy que mon cuer vous semble estre moins souffisant que les autres foiz ? » - « Or sus , » dist elle , pour abregier , « avant que nulz autres , me semble estre expediant de bien tost requerir Boussicault vostre frere et avant tous s'il vouldroit estre le deuxme .
» Et quant Saintré oÿt de Madame ceste tresplaisant nouvelle , sans faire semblant , treshumblement l'en remercia , puis a Boussicault s'en va , et lui dist : « Frere , Dieu et Nostre Dame avant , bonnes nouvelles vous apporte .
Ilz sont a present descendus en l'ostel de l'Ours , a la porte Baudet , deux gentilz hommes lombars , en tresbel estat , et portent emprises d'armes , venus yci pour estre delivrez .
Qu'en dictes vous ? Les deliverons nous ? » - « Delivrer ? » dist Boussicault , « Frere , vous et voz bonnes nouvelles soiez les tresbien venus , mais tant comme je puis vous en requier et prie .
Et pour estre les premiers , alons au roy hastivement requerir la grace » ( que le roy a grans difficultez et prieres leur voult consentir ) mais que premierz ilz sceussent qui ilz estoient et quelle emprinse ilz portoient .
Alors ilz manderent le roy d'armes de Guienne , saige et souffisant herault , pour soy bien informer de tout , lequel rapporta que ilz estoient un chevalier nommé messire Nicole de Malestestes , moult noble et puissant baron de la marche d'Enchonne , et l'autre estoit un escuier lombart , moult noble homme , nommé Galias de Mantua , qui tous deux portoient aux coudes de leurs bras senestres une grant garde de bracelet d'or et aornez de fines pierreries , lesquelz portoient par les cours de VJ roiaumes crestiens - car des Sarrazins fier ne s'i osoient - se premiers ne trouvoient deux chevaliers ou escuiers de nom et d'armes , et sans reprouche , comme ilz estoient , qui a pié les eussent combatus de haiches d'armes et d'espees de corps seullement , tant que l'un parti ou l'autre fust porté a terre ou fait perdre leurs bastons .
Ce Galias de Mantua , je croy que fut puis cellui moult renommé chevalier qui combatit a oultrance messire Jehan le Maingre , mareschal de France , devant le seigneur de Padua darrain , peu de temps avant que les Venissiens , par dureee de treslong siege , l'eussent conquis , que puis en prison le firent morir et estrangler , dont fut tresgrant dommaige et moult plaint par toutes les Ytalies , comme le pere et l'oppital de tous les nobles desvoiez .
L'ACTEUR .
- Doncques , pour revenir a mon propos , quant Saintré et Boussicault sceurent la treslye et joieuse nouvelle , comme cuers tresamoureux et vaillans , au roy s'en vont hastivement .
Au long lui dirent celle nouvelle reconfermant leur tresdesiré congié .
Laquelle nouvelle et venue des Lombars et le consentement du roy fut incontinant par toute la court respendue , dont chascum de vouloir plus requerir cessa .
Alors les deux freres , tresbien acompaigniez , par semblant de les veoir et festoier , de eulz mesmes sceurent franchement leur emprinse telle que dit est .
Et quant l'eure fut venue que le roy les voult veoir , Saintré et Boussicault , a tresbelle compaignie , les furent querir; ausquels le roy , la royne et tous les Seigneurs firent tresbonne chiere .
Que vous diroye je ? La , devant tous , Saintré leva l'emprinse de messire Nicole , et Boussicault de Galias , et lors le roy donna le jour .
Et quant le jour fut venus , et que le roy , la royne , les Seigneurs , Madame et tous furent sur les hours , et eulz venus en leurs pavillons , des honneurs et des triumphes je me passe , pour abregier .
Le roy , qui es autres batailles l'avoit sommé de le faire chevalier , encores a cestes le requist , mais a toutes se excusa , disant que jamais ne le seroit se ce n'estoit soubz sa banniere ou encontre les Sarrazins .
Et quant ilz furent en leurs pavillons et qu'ilz eurent faiz leurs serremens , et puis de leurs pavillons boutez hors , et que le mareschal eust fait son edit , tous quatre , qui assis estoient sur leurs scabelles viz a viz , alors se partent comme lyons deschainez .
Et lors fut la bataille dure et fiere qui dura moult longuement sans savoir qui eust du meilleur .
Dont , en combatant Saintré contre messire Nicole , par meschief a Saintré sa haiche lui voula a terre .
Et n'est pas a doubter se Madame et tout le parti furent espoentez .
Lors , comme escuier pourveu d'avis et de hardement , sans perdre un pié de terre , incontinent tira son espee de corps , de laquelle a deux mains se va couvrant .
Et a chascun haulsier de la haiche que messire Nicole faisoit , Saintré s'approucha tant qu'il le desmarcha de son espee , que il gecta bien loing .
Mais a la parfin messire Nicole , a cause du grant avantaige qu'il avoit de sa haiche , se avança et vint enferrer d'un coup d'estoc la pointe de sa haiche en un des pertuis de la visiere a Saintré , que un peu l'esbranla .
Lors , voiant que sa pointe tenoit fort , par ardant desir de le desmarchier , abandonna cuer , corps , avec la force de ces bras boutant Saintré qui ferme et sur sa garde se tenoit , tellement que au desmarchier a costé du pié droit qu'il fist avec le bouter de son espee tenue courte a ses deux mains contre la haiche par le coup et desmarchier fut tout un .
Lors par la force du bouter messire Nicole tumba des deux mains et genoulz a terre .
Alors tout a cop Saintré haulsa son piet pour le ferir au costé et le faire reverser a terre , mais pour son honneur garder s'en detint .
Alors s'en va a l'ayde de son frere qui ja avoit gaynié sur Galias plus d'une lance de terre .
Et endemantres que Saintré aloit , messire Nicole fut levé , qui encores tenoit sa haiche en l'une de ses mains , et part pour courre sus a Saintré , mais le roy en son desmarchier le fist prendre .
Et lors Galias , qui a tous deux se combatoit , estant porté par terre , se rendit .
Et lors par ainsin leur emprise d'armes tresvaillamment des deux costés fut mise a fin .
Des honneurs , des dons et des bonnes chieres qui leur furent faites , autant ou plus que a nulz autres , pour abregier , je m'en passe , fors de tant que partout ilz s'en loerent , eulz merveillant de tant d'onneurs et tant de noblesses et de richesses et gens de bien qui tant estoient en celle court que escripre ne dire se pourroit .
Et ainsi prindrent du roy , de la royne , des seigneurs et dames congié , et s'em partirent de Saintré , de Boussicault et de mains autres , tresbien acompaigniez .
Et cy laisseray a parler d'eulz et d'autres choses qui a la court survindrent pour deviser d'autre matiere .
L'ACTEUR .
- La nouvelle de ceste bataille fut en brief temps partout sceue , especialment a la court d'Engleterre , par laquelle fut resveillie la condition du pas de Saintré , et tellement que le baron de Tresto , josne et resveillié chevalier , ayant oÿ dire que la lectre contenoit que aprés son pas tenu , se il estoit chevalier ou escuier de nom et d'armes sans repreuche , qui le voulsist requerir de faire aucunes armes a cheval ou a pié , que devant le roy de France , son souverain seigneur , ou son commis , en gardant Dieu son corps de peril et loyal essonne , qu'il acompliroit sa requeste .
Lors s'apensa que vraiement il le requerroit de quatre pointes combatre corps a corps jusques a oultrance ou les quatres bastons perdus .
Et ainsin fut .
Dont , pour abregier , la bataille devant le roy , la royne , les Seigneurs et Madame fut tresforte et fiere , et tellement que en combatant Saintré perdit sa haiche - qui lui revint a un grant bien - , mais tost il print sa grant espee d'armes qui a son destre costé a un croichet pendoit , et de celle se combatoit et se couvroit tresvaillanment .
Et en combatant si fierement l'un contre l'autre , fortune voult que le baron de Tresto rencontra la dague de la haiche gisant a terre , tellement que la pointe lui entra bien avant ou pié .
Et lors en reculant , pensant faire tumber la haiche , Saintré le poursuivoit tresfierement , quant le roy , pour garder l'onneur de l'un et de l'autre , gecta sa flesche , et furent prins , et per a per fist saillir hors des lices a cheval .
Puis audit baron fist de grans dons et tres bonnes chieres .
Lors print congié et s'en retourna en Angleterre .
Et a tant laisseray cy a parler de toutes ces armes et des autres que depuis il fist , car treslongue chose seroit a dire , et parleray du surplus .
L'ACTEUR .
- Estant Saintré en la grace du roy , de la royne , des Seigneurs et de Madame , et de tous autres , pour abregier , le plus amé , le plus honnoré escuier de France a cause de sa grant doulceur et humilité , et aussi de sa largesse , qui aide bien au jeu .
Car onques pour gloire d'amour de roy ne d'autre , ne d'onneur qu'il eust , un seul semblant d'orgueil ne fut en luy .
Et ce temps pendant ne tarda gueres que la nouvelle du trespas de son pere lui vint , dont par ainsin fut il le seigneur de Saintré .
L'ACTEUR ENCORES .
- Advint que celle mesme annee le voiaige de Prusse se tint .
Alors Madame lui dist : « Mon seul desir et toute mapensee , tant est l'amour saine et entiere que j'ay en vous pour vous faire le meilleur et plus vaillant homme du monde que vraiement elle estaint de mon cuer la doubteuse crainte que j'ay et dois avoir de vous .
Maiz , pour ceste foiz seullement et non plus , vous y veul adventurer .
Vous , par armes que aiez faites , a la requeste de monseigneur le roy ne autres n'avez voulu estre chevalier , vous excusant que jamais ne le seriez ce n'estoit contre les Sarrazins ou soubz la banniere de mondit Seigneur; dont vouldroie bien que lui eussiez fait ce plaisir , dont par ainsin voz biens faiz en armes vous y seroient comptez .
Mais d'une chose me reconforte , que nul bienfait ne fut onques perdu , et pour ce me suis appensee que vraiement il vous fault estre comme vos predecesseurs ont esté , et pour ce faire me semble que plus saintement ne honorablement ne le pouez estre que a ce tressaint voaige de Prusse , a celle tressainte bataille qui doit estre a l'encontre des Sarrazins .
Nous voulons que vous y alez en grant estat , a l'onneur de Monseigneur qui vous y aidera , et aussi ferons nous .
» Quant Saintré entend ce treshault et noble vouloir de Madame , incontinant a genoulz se mist et ly dist , « A ! ma tresnoble et souveraine deesse , celle qui me puet et doit plus commander , et celle qui a cui je doy et veul plus obeïr que a tout le demeurant du monde , tant et si treshumblement que je sçay et puis , de vostre bon vouloir , conseil et commandement a joinctes mains vous remercie , auquel vostre vouloir , a l'aide de Dieu , de Nostre Dame et de la sainte vraye croiz , je obeïray et acompliray de tresbon cuer , esperant estre en leur sainte mercy , que vous en avrez nouvelles telles nouvelles telles que vous desirez .
» Et ces paroles finees , quoy que fust du surplus , il print congié d'elle .
Alors s'en va au roy , auquel jour et nuyt ne cessa de en faire ses prieres tant que il eust congié .
Le roy , qui , comme vous ay dit , plus que nul autre hors mis les Seigneurs de son sang l'amoit , lui donna de ses finances largement .
En oultre ce , tant le voult honorer que pour le service de Dieu et de sa sainte religion et foy crestienne , a ce tressaint passaige de Prusse qui hastivement contre les Sarrazins se faisoit , le voult faire chief de Vc lances , tous nobles hommes , chascune lance lui et deux hommes armez et IIJm hommes de trait , sans les seigneurs qui a leurs despens ou a plus de gens furent plus de IJc avec le trait .
Et pour acompaignier sa banniere ordonna que des XIJ marches de son roiaume en yroient cinquante , dont la nouvelle par tout respandue , furent de son roiaume et dehors sans nombre les seigneurs et les nobles qui s'i presenterent , desquels le roy , contraint a grans prieres , en accorda tant qu'ilz furent cent et LX bannieres , desquelles il donna , comme dit est , a Saintré la charge .
Et quant Saintré , qui excuser ne s'en peust , en eust treshumblement remercié le roy , il assembla a part tous les seigneurs et puis en riant leur dist : « Mes seigneurs , vous avez veu comment le roy de sa grace , pour quelconques excuse que j'aye faite , a voulu moy tant honorer que de moy donner ceste si grant charge qui souffiroit bien a un des Seigneurs roiaulz , et a fait de moy ainsin que dist un petit moynne dont l'istoire dit ainsin : « Il fut jadiz un seigneur qui tout housé et esperonné a toute sa gent va en une abaye pour oïr messe qui pres de son loigeis estoit .
Et quant la messe fut dicte , la furent V ou VJ les plus petis enfens de celle eglise monyaulz qui desboucloient ses esperons .
Lors qu'il se vist de telz gens assailli par les deux piez , il demanda que c'estoit .
Ses gens en riant lui dirent : “ La coustume de toutes telles eglises est de racheter des novisses les esperons que l'en porte aux cuers .
” Lors leur fist baillier un escu , puis appella le plus josne et innocent de tous et lui dist : “ Je veul savoir qui est le plus saige de vous tous .
” Adont l'enfant , sans plus penser , lui dist : “ Mon seigneur , cellui que dam Abbés veult .
” Laquelle response fut moult notee comme chose qui est vraye .
Dont , par ainsin se puet bien dire de moy , car combien que je soye simple , et le plus de vous , toutesfois , par celle raison il fault que je soye le plus saige , puisque le roy le veult .
» De laquelle plaisant nouvelle tous se prindrent a rire et dirent que le roy sçavoit bien qu'il faisoit , dont pour obeïr et pour l'amour de lui qui le vouloit , tous furent tresliez et contens .
Et a tant laisseray cy a parler de ces choses et diray des seigneurs , barons et bannerés qui y furent , dont les blasons s'ensuivent .
L'ACTEUR .
- Et premiers , ceulz de la marche de l'Isle de France .
Le seigneur de Montmorency , qui porte d'or a une croiz de gueules , a V esglectes d'azur , et crie « Dieu ayde au premier crestien ! » Le seigneur de Trie , qui porte d'or a une bande d'azur , et crie « Bollongne ! » Le seigneur de Rogny , d'or a deux faisses de gueules , et crye « Rogny ! » Le seigneur de Forest , de gueulles a VJ mellectes d'argent .
Le seigneur de Viez Pont , d'argent a X anneaux de gueulles .
Le vidasme de Chartres , d'or a IIJ faisses de sable , a un orle de VJ merlectes de mesmes , et crie « Merlo ! » Le seigneur de Saint Brisson , d'azur a fleurs de liz d'argent .
Le Boutillier , escartellé d'or et de gueulles , et crie « Les Granges ! » Le seigneur de Marolles , bendé de VJ pieces d'argent et de gueulles .
Ceulz de Beauvoisins , de la dicte marche de France .
Le conte de Clermont , de gueulles a deux bars d'or endossez , a croisectes recroisetees de mesmes , aux loings piez , et crie « Clermont ! » Le seigneur d'Offemont , semblable , a trois lambeaux d'or , et crye « Offemont ! » Le seigneur de Gaucourt , d'ermines a deux bars andossez de gueulles , et crie « Gaucourt ! » Le seigneur d'Espineuse , d'ermines a un escusson de gueulles .
Et pluseurs autres chevaliers et escuiers de ladicte marche de Beauvoisin .
Ceulz de la marche de Champaigne .
Monseigneur Jehan de Champaigne , d'azur a une bande d'argent a deux croisectes d'or potensees contrepotenssees , a trois lambeaux de gueulles , et crie « Passavant ! » Le conte de Retel , de gueulles a trois rateaux d'or desmanchiez , et chascun de VJ dens de mesmes , et crie « Retel ! » Le conte de Brienne , d'azur au lyon d'or , bilecté de mesmes .
Le viconte de Rosel , vairé d'or et d'azur , a deux faisses de gueulles .
Le seigneur de Chastillon , de gueulles a trois paux de vair , au chief d'or , et crie « Chastillon ! » Le seigneur de Confflans , d'azur au lyon d'or , a billectes et un baston de mesmes .
Le seigneur de Roussy , de Chastillon a un aigle de sable sur le chief , et crie « Chastillon ! » Le seigneur de Jenville , d'azur a trois braies d'or enfaissié , liees d'argent en saultoir , a un chief d'ermines et demi lyon de gueules coronné d'or , et crie « Jenville ! » Le seigneur de Marueil en Brie , de gueulles a trois torteaulz d'or , et crie « Marueil .
» Et mains autres chevaliers et escuiers d'icelle marche de Champaigne .
Ceulz de la marche de Flandres .
Le seigneur du Gauvre , qui portoit de Flandres a trois lambeaulz de gueulles , et crie « Flandres ! Au lyon ! » Messire Henry de Flendres , qui portoit de Flandres au baston copponné d'argent et de gueulles , et crie « Flendres ! Au copplet ! » Messire Jehan du Gavre , qui portoit les plaines armes de Gavre , qui estoient de gueulles a trois lyons d'argent coronnez et armez d'or , et crioit « Gavre ! » Le seigneur de Rodez , qui portoit d'azur au lyon d'or langué de gueulles et armé d'argent , et crioit « Rodez ! » Le segneur de Ghistelle , de gueulles au chevron d'ermines , et crioit « Ghistelle ! » Le seigneur de Commines , d'or a l'escusson de sable dyappré , a un orle de roses de gueulles , et crioit « Commines ! » Le seigneur de Halluin , d'argent a trois lyons de sable coronnez , langués et armés d'or , et crioit « Halluin ! » Et mains autres chevaliers et escuiers de Flandres .
Ceulz qui estoient de la marche d'Acquitaine .
Le conte de Pierregort , qui portoit d'argent au fer de molin de sinople , a une bande de gueules , et crioit « Pierregort ! » Le conte de Bigorre , qui portoit d'or a deux lyons passans de gueulles , coronnez d'argent , et crioit « Bigorre ! » Le conte de Ventadour , qui portoit eschacqueté d'or et de gueulles , et crioit « Ventadour ! » Le viconte de Caours , qui portoit de sable a trois lyons d'argent , et crioit « Caours ! » Le viconte de Limoges , qui portoit d'ermines bordé de gueules , et crioit « Lymoiges ! » Le seigneur d'Alebret , qui portoit d'argent a un lyon de gueulles , coronné d'azur , langué et armé de sable .
Le viconte de Comborne , d'or a deux lyons passans de gueulles , et crioit « Comborne ! » Le seigneur de Lesparre , losangié d'or et de gueulles , et crioit « Lesparre ! » Le seigneur de Villars , escartellé d'or et de gueulles , et crioit « Villars ! » Le seigneur de Harpedaine , de gueulles a une harpe d'or , et crioit « Harpedaine ! » Le seigneur de Cardillac , de gueules au lyon d'argent , a une orle de besans de mesmes .
Le seigneur de Barbesan , d'azur a la croiz d'or , et crie « Sau a Barbesan ! » Le seigneur de Montmirial , qui portoit burellé d'argent et de sable a un lyon de gueules , et crioit « Monmiral ! » Le seigneur de la Tremoille , d'or a trois aigles d'azur , a un chevron de gueules .
Le seigneur de la Salle , ondoyé d'argent et de gueulles de VIIJ pieces , et crioit « Mars ! » Et mains autres chevaliers et escuiers de Guienne , françois .
Ceulz qui y furent de ladicte marche , tenens le parti anglois , que pour estre a celle tressainte journee , vouldrent honorer et passer soubs la banniere du roy .
Et premiers Le conte de Bearn , qui portoit d'or a deux vaichez de gueulles , cornes d'azur et collees et campanees d'argent , et crioit « Bearn ! » Le captau de Bueil , d'or a une croix de sable , a cinq coquilles d'argent .
Le loup de Fouix , qui portoit de gueulles a un loup d'or , langué , onglé et denté d'argent .
Le seigneur de Montferrant , d'or a quatre paulz de gueulles , a la bordure de sable , et crioit « Montferrant ! » Le seigneur d'Auras , qui portoit d'or a un lyon d'azur , a la bende d'argent , et crioit « Auras ! » Et plusieurs autres chevaliers et escuiers dudit parti et marches d'Acquitaine .
Ceulz de la marche d'Anjou , ou sont Thoraine et le Mayne .
Et premiers , d'Anjou : Le viconte de Beaumont , qui portoit de France a un lyon d'or , langué et armé de gueulles , et crioit « Beaumont ! » Messire Hue de Craon , losengié d'or et de gueulles a une bordure d'argent , et crioit « Craon ! » Le seigneur de Maulevrier , d'or au chief de gueulles , et crioit « Maulevrier ! » Le seigneur de Matefelon , qui portoit de gueules a VJ escussons d'or , et crioit « Matefelon ! » Le seigneur d'Avoir , qui portoit d'argent au lyon d'azur , a trois lambeaux de mesmes , et crioit « Avoir ! » Le seigneur de Chastel Fromont , qui porta la banniere , et portoit de gueulles a une croix d'or ancree , et crioit « Chastel Fromont ! » Le seigneur de Bueil , d'azur a un croissant d'argent , les pointes contremont , a VJ croisectes d'or recroisectees , aux longs piez , et crioit « Bueil ! » Le seigneur de Monte Jehan , qui portoit d'or freté de gueulles , et crioit « Monte Jehan ! » Le sire de Beauvau , d'argent a quatre lyonceaux de gueulles et coronnez d'azur , langués et armés d'or , et crie « Beauvau ! » Et mains autres chevaliers et escuiers d'Anjou .
Ceulz de Thoraine , de ladicte marche , qui y furent .
Le seigneur d'Emboise , qui portoit pallé de VJ pieces d'or et de guelles , et crioit « Emboise ! » Le seigneur de Mailly , ondoyé d'or et de gueulles , et crioit « Mailli ! » Le seigneur de Pressigny , qui portoit pallé contre pallé , a quatre cantons , gironné et faissié contre faissié d'or et d'azur , a un escusson d'argent ou mylieu , et crioit « Pressigny ! » Le seigneur de Lisle , de gueulles a deux liepars d'argent , langués et armés d'azur , et crioit « Lisle Bouchart ! » Le seigneur de Monbason , qui portoit de gueules au lyon d'or , et crioit « Montbason ! » Le seigneur de Sainte More , qui portoit d'argent a la faisse de gueulles , et crioit « Sainte More ! » Le seigneur de Mermande , qui portoit d'or a deux faisses de sable , et crioit « Mermande ! » Ledit seigneur de Saintré , qui portoit de gueulles a la bende d'or , a trois lambeaux de mesmes , et crioit « Saintré ! » Et mains autres chevaliers et escuiers de ladicte duchié de Thoraine et marche d'Anjou .
Ceulz qui y furent de la conté du Mayne .
Et premiers Le seigneur de Laval , qui s'i fist faire chevalier , qui portoit d'or a cinc coquilles d'azur et quatre esglettes de mesmes sur chascun quartier , et crioit « Laval ! » Le seigneur de Tucé , qui portoit de sable a IIIJ faisses d'argent jumelles , et crioit « Tucé ! » Le seigneur de Sarcel , de sinople au lyon d'argent .
Le seigneur de Cormes , d'argent a trois faisses jumelles de sable .
Le seigneur des Eschelles , qui portoit de gueulles a trois roses d'argent .
Le seigneur de la Forest , qui portoit d'argent au chief endenté de sable .
Le seigneur de Beauchamp , qui portoit d'argent , a une dansse de gueulles en chief , a un orle de VJ merlectes de mesmes .
Le seigneur de Montfort , de gueulles a deux liepars d'or , armez d'argent .
Et mains autres chevaliers et escuiers de ladicte conté du Mayne et marche d'Anjou .
De la marche de Pontieu , que on dist Poyers .
Le viconte des Quesnes , qui portoit d'argent a la croix de gueulles , freté d'or .
Le seigneur de Rambures , d'or a trois faisses de gueulles .
Le seigneur de Brimeu , d'argent a trois aigles de gueules , membrees d'azur .
Le seigneur de Pequigny , qui portoit faissié d'argent et d'azur a la bordure de gueulles , et crioit « Pinquegny ! » Le seigneur de Cambronne , faissié de VIIJ pieces d'or et de gueulles .
Le seigneur de Crequi , d'or a un crequier de gueulles , et crie « Crequi ! » Le seigneur de Baconne , de gueulles a deux bars d'or endossez , et croisectes recroisetees de mesmes .
Le seigneur de Linieres , d'argent a la bande de gueulles , et crie « Linieres ! » Et mains autres chevaliers et escuiers d'icelle marche .
De la marche de Vermandois .
Le seigneur de Hangest , qui portoit d'or a la croix de gueules , et crioit « Hangest ! » Le seigneur de Jenly , d'argent a une croix de gueulles , a cinq coquilles d'or .
Le seigneur de Moy , de gueulles freté d'or , et crioit « Cercelles ! » Le seigneur de Flavi , d'ermines a la croix de gueulles a cinq coquilles d'or , et crioit « Hangest ! » Le seigneur de Roye , de gueulles a la bende d'argent , et crioit « Roye ! » Et mains autres chevaliers et escuiers de ladicte marche .
Ceulz de la marche de Corbie qui y furent .
Le seigneur de Saucourt , qui portoit d'argent freté de gueules , et crie « Saucourt ! » Le seigneur de Herilly , qui portoit de gueules a la bande d'or fusee , et crioit « Herly ! » Le seigneur de Mailly , d'or a trois maillés de sinople , et crioit « Mailly ! » Le seigneur de Rubempré , d'argent a trois faisses jumelles de gueulles , et crioit « Rubempré ! » Le seigneur de Miraumont , d'argent a VJ torteaux de gueulles , et crioit « Miraumont ! » Le seigneur d'Aubigny , d'argent a une faisse de gueulles , et crioit « Aubigny ! » Et mains autres chevaliers et escuiers de ladicte marche .
Ceulz de la marche de Normandie .
Le seigneur de Chastel Gontier , filz au conte du Perche , qui portoit d'argent a deux chevrons de gueulles , et crioit « Le Perche ! » Le seigneur d'Ivry , qui portoit d'or a trois chevrons de gueulles , et crioit « Ivry ! » Le seigneur de Marny , de sable a une croix d'argent eslesee , et crioit « Marny ! » Le seigneur de Graville , qui portoit d'azur a une faisse d'argent a croisectes d'or , et crioit « Graville ! » Le seigneur de Forges , d'azur a VJ torteaux d'or , au chief d'argent , et crioit « Forges ! » Le seigneur de la Haye , d'argent a trois escussons de gueulles , et crioit « La Haye ! » Le seigneur de Braquemont , de sable a un chevron d'argent .
Le seigneur de Tionville , qui portoit d'argent a deux bandes de gueulles , a un orle de coquilles de mesmes .
Le seigneur de Ferrieres , de gueulles a un escusson d'ermines , a une faisse de gueulles , l'escu orlé de fers de cheval d'or , et crioit « Ferrieres ! » Le seigneur de Gamaches , d'argent au chief d'azur , a un baston de gueulles , et crioit « Gamaches ! » Et mains autres chevaliers et escuiers de Normandie .
Ceulz des marches de Berry , de Bourbonnois et d'Auvergne .
Le conte de Sensseurre , qui portoit d'azur a une bande d'argent a deux costisses d'or potenssees , a la bordeure de gueulles , et crie « Passavant ! » Le viconte de Villemur , qui porte d'argent au lyon d'azur , et crioit « A la belle ! » Monseigneur Phelippe de Bourbon , qui portoit d'or au lyon de gueulles , a un orle de coquilles d'azur , et crioit « Bourbon ! » Le seigneur de Chastelmorant , de gueulles a trois lyons d'argent , coronnez et armez d'or , et crioit « Chastelmorant ! » Le seigneur de la Tour d'Auvergne , qui portoit de France a une tour de gueulles , et crioit « La Tour ! » Le seigneur de Montagu , qui portoit de gueulles a un lyon d'ermines , et crioit « Montagu ! » Le seigneur de Challençon , qui portoit de gueulles a trois testes de lyon d'or arrachees , et crioit « Challençon ! » Et mains autres chevaliers et escuiers de ladicte marche .
Ceulz de la marche de Bretaigne qui y furent .
Le conte de Lisle , qui portoit de gueules a la crois d'or widee , eslessee et pommelee , et crioit « Lisle ! » Le viconte de Le Besliere , qui portoit esquartelé d'argent et de gueulles , et crioit « La Besliere ! » Le seigneur de Chastel Brient de gueulles semé a fleurs de liz d'or , et crioit « Chastel Brient ! » Le seigneur de Rays , qui portoit d'or a une croix de sable , et crioit « Rays ! » Le seigneur de Malestret , de gueulles a torteaux d'or , et crioit « Malestret ! » Et mains autres chevaliers et escuiers de celle marche .
De la marche d'Artois .
Messire Loys d'Artois , qui portoit d'Artois , c'est de gueulles a un lyon d'or , armé d'azur , et crioit « Artois ! » Le conte de Saint Pol , qui s'i fist chevalier , d'argent au lyon de gueulles , a la queue forchee et croisie , coronné et armé d'or .
Le seigneur de Fiennes , qui portoit d'argent au lyon de sable , et crioit « Fiennes ! » Le seigneur de Bethune , qui portoit d'argent a une faisse de gueulles , et crioit « Béthune ! » Le seigneur de Renty , d'argent a trois doloires de guelles , et crioit « Renty ! » Le seigneur de Cresecques , d'azur a trois faisses jumelles d'or , et crioit « Bourbourg ! » Le seigneur de Bailleul , d'azur freté d'or , et crie « Bailleul ! » Le seigneur d'Inchy , faissié de VJ pieces d'or et de sable , et crie « Inchy ! » Le seigneur de Humieres , d'argent freté de sable a trois lembeaux de gueulles .
Et mains autres chevaliers et escuiers d'icelle marche .
De la marche du duchié et conté de Bourgoigne .
Le conte de Bourgogne , qui pour servir le roy se offrist a aler soubz sa banniere , combien qu'il ne fust point son subget , qui portoit d'azur a un lyon d'or et crioit « Chastillon ! » Le conte d'Aucerre , qui portoit de gueulles a la bande d'or , et crioit « Aucerre ! » Le seigneur de Montagu , d'azur au lyon d'argent , et crioit « Montagu ! » Le seigneur de Vergy , de gueulles a trois quintes feulles d'or , et crioit « Vergy ! » Le seigneur de Saint George , de gueulles a une croix d'or .
Le seigneur de Charny , de gueulles a trois escussons d'argent , et crioit « Charny ! » Le seigneur de Chassenay , de gueulles a la faisse d'or .
Le seigneur d'Antigny , de sable a deux bars endossez d'or , a croisectes recroisetees de mesmes , et crioit « Antigny ! » Et mains autres chevaliers et escuiers desdits païs de Bourgogne .
Ceulz de Barrois et de Lorraine , qui pour honorer la banniere du roy se y offrirent mectre .
Le seigneur du Pont a Mousson , qui portoit de Bar a trois lembeaux d'argent , et crioit « Le Pont ! » Le seigneur de Pierrefort , de Bar bordé de gueulles , et crioit « Pierrefort ! » Le seigneur de Dum , qui portoit de Bar a la bordure d'ermines , et crioit « Dum ! » Messire Ferry de Vauldemons , qui portoit burellé d'argent et de sable , et crioit « Vauldemons ! » Le seigneur de Beffremont , voiré d'or et de gueulles , et crioit « Beffremont ! » Le seigneur d'Apremont , de gueulles a la croix d'argent , et crioit « Apremont ! » Le seigneur de Tollon , qui portoit de Vauldemons au baston de gueulles .
Le seigneur de Ruppes , qui portoit de Beffremont au baston d'azur .
Le seigneur des Armoises , qui portoit geronné de XIJ pieces d'or et d'azur .
Le seigneur de Ludres , bandé de VJ pieces d'or et d'asur .
Et mains autres gentilz hommes .
Ceulz de Lorraine et de Barrois , tous ensemble .
Et premiers Monseigneur Nicole de Lorraine , qui portoit de Lorraine a une bordure et endentee d'azur , et crioit « Prigny ! » Le conte de Chiny , burelé d'or et de gueulles au lyon de sable , et crioit « Chiny ! » Le conte de Clermont en Bassigny , qui portoit de gueulles a un cerf d'argent .
Le conte de Grant Pré , burellé d'or et de gueulles .
Le seigneur de Grancy , qui portoit d'argent au chief de gueulles .
Le seigneur de Brey , eschacqueté d'or et de sable .
Le seigneur de Archimont , qui portoit de sable a la bande d'argent , a deux costisses de mesmes .
Et mains autres chevaliers et escuiers des marches d'Allemaine que on dist les Ruyers .
Ceulz du Daulphiné qui se offrirent au roy et y furent .
Le seigneur de Clermont , qui portoit de gueulles a deux cerfs d'argent en saultoirs , et crioit « Clermont ! » Le seigneur de Baubonnois , de gueulles semé de fleurs de lis , et crioit « Vaubonnois ! » Le seigneur de Sassenaiges , burelé d'argent et d'azur au lyon de gueulles , coronné d'or , et crioit « Sassenaiges ! » Le seigneur de Maubec , qui portoit de geulles a trois liepars d'or , armez d'argent , et crioit « Maubec ! » Le seigneur de Mont Chenu , de gueules a la bende engreslee d'argent , et crioit « Mont Chenu ! » Le seigneur de Chastel Neuf , d'argent au chief de geulles , et crie « Chastel Neuf ! » Le seigneur de Bellecombe , d'or a la bende de sable , et crie « Bellecombe ! » Le seigneur de Mollar , d'or au lyon de vair .
Le seigneur de Chastelvillain , geronné d'argent et de sable , de VIIJ pieces .
Le seigneur de Giere , de vair au chief de geulles , a un demi lyon d'or .
Et mains autres chevaliers et escuiers pour servir le roy soubz sadicte banniere en la bataille , ou furent plus de CLX bannieres .
Or laisseray cy a parler de ceste tres puissant noblesse des seigneurs , barons et banieres , et diray du tres piteux et regretteux partement de Saintré et de tous les seigneurs françois quant se partirent du roy et de la court .
L'ACTEUR .
- Et quant le terme de partir fut venu et que Saintré et toute la compaignie furent en point et heurent mandez leurs harnois et leurs bagaiges par charrois et autrement , et aussi leurs gens de trait , qui tous portoient jaquectes vermoilles ou la croix blanche dessus estoit , alors Saintré et tous les nobles , qui vestus estoient aussi con leurs gens de semblables robes , qui estoit tres belle chose a veoir , aprés la solempnelle messe que l'evesque chanta a Nostre Dame de Paris , eulz tous confez , leur donna la papale de peine et de coulpe absolucion , et la present le roy fut beneite sa baniere et toutes les autres , lors acompaignerent le roy , puis alerent tous disner .
Et quant vint aux deux heures , que tous furent assemblez , alerent au roy qui en la grant sale estoit .
La royne , messeigneurs et dames la tous presens vindrent prendre congié .
Et quant tous furent a genoulz , le roy dist a Saintré : « Saintré , je vous baille de ce veaige la conduite et la charge de ma baniere qui represente mon corps , aussi des seigneurs et autres nobles qui cy sont et seront en la compaignie , lesquelz je vous recommande comme ma personne .
» Et puis aux autres seigneurs dist il : « Mes amis , vous tous estes nobles et de nobles maisons partis esquelles il a eu de tresvaillans hommes assez , ausquelz vous avez par voz vaillances maintes foiz semblez .
Ores que vous alez ou service de nostre vray Dieu Jhesucrist ou vous pourrez acquerir le vray sauvement de voz ames et a tousjours maiz honneur , si vous recommande a tous nostre tressainte foy , ma baniere et voz honneurs .
Les gens combatent et Dieu a ses amis donne la victoire .
Dont n'est point a doubter que se vous et les autres princes et seigneurs crestiens et ceulz qui combattre doivent , que se vous estes bien avec Dieu , que il ne soit assez mieulx avecques vous , pour quelconques grant puissance que les Sarrazins soient , qui sera telle que le nombre ne s'en porra extimer .
Et quant a moy , je vous jure ma foy que se ne fussent les grans affaires que j'ay , que nous serions tous d'une compaignie .
Et de ce je me cesse .
Mais d'une chose a tous je vous prie , du plus grant au plus petit , que vous soiez amis et freres sans envies , sans debas et sans noises , car par ce sont maintes foiz compaignies rompues et mises a deshonneur et perdicion .
» Et alors prent sa banniere et la baille au baron de Chastel Froment a porter .
Et puis leur dist : « Ores , mes amis , je , comme vostre roy et vostre pere , a tous vous veul donner ma beneisson .
» Lors fist le signe de la croix , et dist , « Ou nom du Pere , nostre Dieu createur , ou nom du Filz , nostre Dieu redempteur , et ou nom du Saint Esperit , nostre Dieu illumineur , un vray seul Dieu en trois noms et en trois personnes , puissiés vous tous aler , demeurer ceulz qu'il lui plaira prendre a soy et retourner au sauvement de voz ames et de vos honneurs , vous priant tous que chascun perde ou gaigne ou que soyez honorablement , vous recordant que nul ne retorne se il fait autrement .
» Et a ces parolles et larmoiant des yeulz et a grant peine disant : « A Dieu , mes amis , » il toucha la main a tous .
Alors oyssiez de tous costez cuers tendement souspirer et veissiez yeulz de toutes gens plorer , qu'il n'est cellui ne celle qui peust un seul mot parler .
Lors vont a la royne , qui pour ces pleurs s'estoit avec ses dames traicte arriere et de costé .
Adont Saintré , pour tous , au mieulz qu'il peust commença a parler et dist : « Nostre souveraine dame , est il nulle chose qu'il vous plaise nous commander ? » La royne envers eulz retourna et sans mot dire , a tous toucha les mains .
Puis vont a mes trois Seigneurs les freres et dirent semblablement .
Lors dist monseigneur d'Anjou : « Saintré , et vous autres beaus cousins et noz tresbons amis , vous avez oÿ ce que a dit monseigneur le roy .
Alez joieusement et le faites , si ne pourrez que bien finer .
» Puis vont a Madame .
De celle ne fault point parler , car combien qu'elle s'esforçoit , sa nature et la tresgrief passion qu'elle avoit en regardant Saintré , a bien peu que ne se panma , et fust a l'envers tumbee s'il ne se fust bien tost levé .
Puis vont aux autres dames et damoiselles , qui toutes ensemble tel deul faisoient que se tous leurs amis fussent la mors , disans entre elles : « Hé ! lasse , dolante ! jamais ensemble telle et si joyeuse compaignie ne verrons ! » Les officiers de la court tous en plorant a haulte voix en regratant Saintré , l'un a l'autre disoient : « Helas ! or s'en va cellui qui en noz affaires nous conseilloit , cellui qui en noz adversitez nous confortoit et qui en noz necessitez nous secouroit , et si ne sçavons se jamais plus le verrons ! » Lors de tous costez le prenoient , faisans prieres et veux en leurs pleurs , que a tresgrant peine le peurent laissier .
Et ainsin s'en vont pour ce jour tous reposer .
L'ACTEUR .
- Et quant l'andemain fut venus , au matin les trompectes pour mectre selles commencent a sonner .
Lors trestous vont au moustier , et quant les messes furent dictes chascun monta a cheval , et commencerent a partir .
La furent mes trois seigneurs d'Anjou , de Berry et de Bourgogne , et tous leurs gens , que pour acompaignier hors de Paris la baniere du roy les vouldrent acompaignier , et des autres chevaliers , escuiers et bourgois de la ville tant que a peine en y demeura un seul .
Le Partement des Banieres .
Premierement partirent les poursuivans a cheval , portans les coctes d'armes vestues , le devant et darriere sur les bras , deux a deux .
Aprés eulz venoient les heraulz , portans les coctes d'armes de leurs seigneurs vestues a l'endroit , deux a deux .
Aprés venoient les roys d'armes des marches , portant les coctes d'armes du roy vestues a l'endroit , deux a deux .
Aprés venoient les trompectes et clarons a grant nombre , deux a deux .
Aprés venoit Monjoye , le roy d'armes des François , la cocte d'armes roiale vestue , tout seul .
Aprés venoit le seigneur de Chastel Fromont , qui portoit la baniere du roy , entre messeigneurs d'Anjou et de Berry .
Aprés venoit monseigneur de Bourgogne a destre , et Saintré a senestre main .
Aprés Saintré venoient les trois premieres banieres et plus anciennement levees , par l'ordonnance du roy , aux relacions des plus anciens livres des Monjoyes , roys d'armes des François , qui anciennement en souloient avoir la cognoissance par les visitacions des marches du roiaume acompaigniés des autres roys d'armes des dictes marches pour garder les honneurs ou il appartenoit et eschiver les seigneurs et dames d'envies et de noises .
Et aprés lesdictes trois banieres venoient les trois seigneurs a qui elles estoient .
Et ainsin , de trois en trois , sans nulle desordonnance , tous alerent par Paris .
Lequel partement et ordonnance fut a tous une tresumptueuse chose , tant fut belle a veoir .
Dont , tout ce jour , a cause de ce partement n'y eust homme qui ouvrast ne bouticle n'y eust ouverte , neant plus que le jour de Pasques .
Mais quant ainsi ilz aloient par la ville , maintes dames et damoiselles , bourgois et bourgoises et gens de tous mestiers estoient sur leurs estaux et par leurs fenestres pour veoir celle tresnoble compaignie passer lors veissiez de regret et de pitié tous souspirer , plaindre et plorer , et n'y avoit cellui ne celle qui tenir s'en peust a mains joinctes et a haultes voix crier , « A ! gentil escuier Saintré , Dieu te doint grace et a ta compaignie a tresgrant joye et honneur retourner ! » Et en ce promectant a Dieu messes , pelerinaiges , veux et aumosnes .
Et quant ilz furent aucun peu eslongiez de Paris , ilz prierent a Messeigneurs de retorner .
Et la d'eulz et des autres ilz prindrent congié .
Et a tant laisseray cy a parler de leurs congiés et des grans regrez que le roy , la royne , Messeigneurs , dames et damoiselles et chascun fait d'eulz , et principalment Madame , qui onques puis ne cessa de faire voaiges , faire aumosnes , dire messes , et a part de plaindre et plorer , et diray de Saintré et de sa compaignie qui sont tous a tresgrant joye en Prusse , en la ville de Torrin , arrivez .
L'ACTEUR .
- Saintré , atout sa compaignie de gens d'armes et de trait , par leurs journees errerent tant qu'ilz sont venus en Prusse et arrivez en ladicte ville de Torrin ou l'assemblee se faisoit .
Et la trouverent tous les prelas , princes et seigneurs qui s'ensuivent , dont la plus grant partie furent au devant pour honorer la baniere du roy , qui tres joieux furent quant ilz virent tant de noblesse , de banieres et de gens si bien en point que pour V ou VJm bons combatans on ne pouoit mieulz .
L'ACTEUR .
- Au regart du roy d'Engleterre , pour les affaires qu'il avoit emprins n'y voult aler ne envoier , mais a bien grant peine donna aux seigneurs qui sont cy aprés nommez congié d'y aler , et lesquelz y furent , c'est assavoir : Au conte de la Marche , qui portoit d'azur a trois faisses d'or , a l'escusson d'argent sur le chief , et crioit « La Marche ! » Au conte de Norhestonne , qui portoit d'azur a une bende d'argent , a trois mollestes de geulles sur la bande , et crioit « Norhestonne ! » Au conte de Suffolc , qui portoit de sable a la crois d'or , et crioit « Suffolc ! » Au seigneur de Gobehem , qui portoit de geulles au chevron d'or , a trois lyons de sable sur le chevron , et crioit « Haston ! » Au seigneur de Cliffort , qui portoit eschacqueté d'or et d'azur a la bende d'ermines , et crioit « Cliffort ! » Au seigneur de Lisle , qui portoit d'or a deux chevrons de sable , et crioit « Lisle ! » Au seigneur des Molins , qui portoit de sable au chief d'argent , a trois losanges de geulles sur le chief , et crioit « Molins ! » Au seigneur de Rocqueby , qui portoit d'argent au chevron de sable , et crioit « Rocqueby ! » Lesquelz huit seigneurs alerent ensemble , acompaigniez de cent lances et de IIJc archiers .
Et pour oster et affeiblir la tresgrant puissance et assemblee des Sarrazins , les quatre roys des Espaignes crestiens , c'est assavoir de Castille , d'Arragon , de Portugal et de Navarre , s'estoient aliez pour guerroier par mer et par terre les roys de Grenade , de Marroch et de Bellemarine , Sarrazins les plus prouchains , mais ja pour tant ne demeura que leur assemblee ne fust si grande que merveilleuse chose estoit , ainsi que aprés s'ensuit .
Les Prelas , les princes et les autres seigneurs qui la furent , et premierement Fut le duc de Brunsvich pour l'empereur , qui pour sa maladie n'y peust estre , et avoit la charge de sa banniere , qui estoit d'or a une aigle de sable , a deux testes coronnees d'or et membree de sable , et de tous les princes et seigneurs commandez pour l'acompaignier , c'est assavoir le duc d'Austerich , le duc de Baviere , le duc de Brabant , le duc de Statin , le duc de Lembourg , le duc de Luxembourg , le duc des Mons , le marquis de Maisse , le marquis de Brandebourg , le conte de Henault , le conte d'Estainbourg , le conte de le Mont , le conte de Nasso , le conte de Espehen , le conte de Mongellin , le conte de Vractemberghe , le conte de Sone , le conte de Bernebourg , le conte de Maigne , le conte de Vuido , le conte de Muert , le conte de Wallestain , le conte de Guerles , le conte de Hollendes , le conte de Zellandes , le conte de Sene , le conte de Oste , le conte de Cille , le conte de Puilly , le conte d'Aussebourg , le conte de Lost , le conte marquis de Blancquebourg , le conte de Luido , le conte de Witembourg , le conte de Saulme , le conte de Viernembourg , le conte de Limoges , le conte de Salebrune , le conte de Richecourt , le conte de Vuardence , le seigneur d'Enghien , le seigneur de Hanrech , le seigneur d'Anthoing , le seigneur de Luigne , le seigneur de Fontaines , le seigneur de Boussut , le seigneur de Barbençon , le seigneur de le Hamede , le seigneur de Lallain , le seigneur de Trasignies , le seigneur d'Avesnes , le seigneur de Hornes , le seigneur de Condé , le seigneur de Roberssart , le seigneur de Marquectes , le seigneur d'Oisy , le seigneur du Quesnoy , le seigneur de Clermont , le seigneur de Saint Wast , le seigneur de Crepy , le seigneur de Fontenay , le seigneur d'Esmeriez , le seigneur de Jumont , tous Hanuyers , qui y furent .
Les Assebenoiz de la Conté de Lost qui y furent .
Le seigneur d'Aigemont , le seigneur de Rumines , le seigneur de Moireaumez , le seigneur de Landry , le seigneur d'Estonnenost , le seigneur de Duras , le seigneur de Flemalle , le seigneur de Bangines , le seigneur du Cerf , le seigneur de Montgardin , le seigneur de Gaulles , le seigneur de Salles , le seigneur de Semalle , le conte de Namur , messire Robert de Namur , messire Anthonne de Namur , le seigneur de Rocheffort , le seigneur de Peel , le seigneur de Haudemont , le seigneur de Huffalise , le seigneur d'Engentel , le seigneur de Wassebech , le seigneur de Dou , le seigneur de Ville , le seigneur de Haeppain , le seigneur de Sulp , le seigneur de Barressies , tous Ruyers assebenoys .
Les Ruyers des duchiez de Lembourg , de Lucembourg et de Blancquebourg qui y furent .
Le conte des Mons , le seigneur de Rodemach , le seigneur de Fauquemont , le seigneur de Toumenge , le seigneur de Lescle , le seigneur de Humbeghe , le seigneur de Haussedenge , le seigneur de Lampast , le seigneur de Rameberg , le seigneur de Blassemar , le seigneur de Colbellans , le seigneur de Richeespee , le seigneur de Vuinssembourg , le seigneur de Zarmelle , et le seigneur d'Estelles .
Des Allemans de Baviere qui y furent .
Le seigneur de Sesmalle , le seigneur de Pallengest , le seigneur de Naudes , le seigneur de Lisigny , le seigneur de Houdines , le seigneur de Wallemberghe , le seigneur d'Estandebourg , le seigneur de Hellens , le seigneur de Rodon , le seigneur de Madresset , le seigneur de Boncourt .
Des Ruyers allemans de Brabant .
Le seigneur de Malines , le seigneur de Gramberghe , le seigneur de Vuassemale , le seigneur de Roselar , le seigneur de Warsselar , le seigneur de Rollye , le seigneur de Brauch , le seigneur de Souberf , le seigneur de Warbais , le seigneur de Hornes , le seigneur de Halle , le seigneur de Wallehem , le seigneur de Pitressen , le seigneur de Gosseberghe , le seigneur de Bellelare , le seigneur de Diestre , le seigneur de Her , le seigneur d'Urs , le seigneur de Bricqueval , le seigneur de Hondeberghe , le seigneur de Hamsseberghe , le seigneur de Ruppellau , le seigneur de Griez , le seigneur de Dimpleu , le seigneur d'Anvers , le seigneur de Vancres , le seigneur de Roy , le seigneur de Dinghehem , et le seigneur de Wandres .
Les Ruyers hollandois et zellandois qui y furent .
Le marquis de Julles , le seigneur de Hamestede , le seigneur de Bredderode , le seigneur de Dierbre , le seigneur de Vualtrellem , le signeur de Hornes , le seigneur de Hondrues , le seigneur de Licque , le seigneur de Pullane , le seigneur d'Aigemonde , le seigneur de Harlar , le seigneur d'Abecot , le seigneur de Lisestain , le seigneur de Lavore , le seigneur de Raderonde , le seigneur de Vuoste , le seigneur de Tornebor , le seigneur de Baudebourg , le seigneur de Lalecque , le seigneur de Hondeberque , le seigneur de Catendich , le seigneur de Rhomas , tous venus tresbien en point ou service de Dieu et au mandement de l'empereur , qui furent XXXm chevaulz , et de gens de trait XIJm et autres combatans XXm a pié .
Les Prelas des Allemainnes qui y furent .
L'arcevesque de Colongne , a IIJm chevaulz , IJm hommes de trait et IIJm combatans a pié .
L'arcevesque de Treves , a IIJm chevaulz , IJm hommes de trait et autres IIJm combatans a pié .
L'evesque de Mayance , a IJm chevaulz , mil hommes de trait et XVc combatans a pié .
L'evesque de Passo , IJm chevaulz , mil hommes de trait et XVc combatans a pié .
L'evesque du Liege , IJm chevaulx , mil hommes de trait et XVc combatans a pié .
Le maistre de Prusse et tout l'Ospital , IIIJm chevaulx , deux mil hommes de trait et Vm combatans a pié .
Et y furent le dispost de Rommenie , pour son frere l'empereur de Constantinoble , avec sa banniere , acompaignié de IIJm chevaulz et IIJm homes a pié .
Le conte de Sil , pour l'empereur d'Estrappesonde , avec sa baniere , acompaigné de IJm chevaulx et de deux mil hommes a pié .
Le duc de Lesto , pour l'empereur de Boulgerie , avec sa banniere , acompaignié de mil Vc chevaulz et deux mil hommes a pié , tous trois venus ensemble .
Et si y fut le roy de Behaigne en personne , qui portoit de gueulles a un lyon d'argent , la queue noee , fourchee et croisee , coronné et armé d'or , et en sa compaignie le duc de Saxoingne , le marquis de Blandebourg , le Conte palatin , le conte de Grave , le conte de Marque , le conte de Wautebourg , le seigneur de Risembourg , le seigneur de Ressembourg , le seigneur de Wassembourg , le seigneur d'Estremembourg , le seigneur de Plommellau , le seigneur de Donru , le seigneur de Brunech , le seigneur de Flamenqueton , le seigneur de Boussvelt , le seigneur de Misque , le seigneur de Destone , le seigneur de Wectemberghe , et pluseurs autres chevaliers et escuiers ou nombre de Xm chevaulz , VJm hommes de trait et VIIJm combatans a pié .
Et si y fut le duc de Lectonem , pour le roy de Poulayne , qui portoit de geulles au cheval d'argent , chevauchié d'um homme d'or armé tenant une espee d'argent ou poing , croisee et pommee d'or , et avec lui le duc de Craponne , le duc d'Orrighe , le duc de Suodvich , le marquis de Nasse , le conte de Wellendech , le conte de Surtemberghe , le conte de Craiere , le seigneur de Loissellench , le seigneur de Chisselich , le seigneur d'Endach , le seigneur de Briquembourg , le seigneur de Lisemberge , le seigneur de Nuz , le seigneur d'Enterg , le seigneur de Salberg , le seigneur de Don , le seigneur de Morg , le seigneur de Parghe , le seigneur de Sausserg , le seigneur de Samblourg , le seigneur de Sumig , le seigneur de Warssvich , le seigneur de Plom , et pluseurs autres chevaliers et escuiers ou nombre de XJm chevaulz , VIIJm hommes de trait , et Xm combatans a pyé .
L'ACTEUR .
- Et si y fut le duc de Misgrave , o la baniere du roy de Honguerie , qui estoit faissee de VIIJ pieces de geulles et d'argent , avec grant compaignie de ducz , de princes , de marquis , de contes , de vicontes , de barons , de banieres , de bachelers , et d'autres chevaliers et escuiers , desquelz pour abregier je me passe , jusques au nombre de XIJm combatans a cheval et XXIJm combatans a pyé .
En laquelle assemblee furent de C a VJxx mile combatans a cheval , ou estoient de XXXXLm chevaliers et escuiers bien en point , et de gens de trait et autres de C et XL a C et Lm bons combatans .
L'ACTEUR .
- De la partie des Sarrasins estoient la plus grant armee que depuis la loy de Mahommet ilz eussent faite , car tous les soudans , les roys , les seigneurs des trois regions y estoient : c'est assavoir , de Ayse la maiour ou ont six provinces , c'est assavoir Indie , Perssie , Sirie , Egipte , Surie et Assie .
Ceste partie de Indie est enclose de la mer qui est devers le midi que aucuns dient la mer noire et autres l'appellent la mer batue pour le grant debatement en quoy elle est jour et nuyt a cause de VIJmVcXLVIIJ ysles qui y sont , desquelles en y a une bien grande ou sont X citez .
La principalle s'appelle Gelbona et en ceste cité a grant quantité d'or et de pierres precieuses , et y multiplient plus les olifans que en autre partie du monde .
Laquelle ysle fut jadis convertie par saint Thomas l'apostre , ja soit ce que la plus grant partie du pays soient mesureans .
L'ACTEUR .
- Et ceulz de la seconde region des Sarrazins qui y furent estoient de Persse , c'est de Turquie , qui a de diverses provinces : c'est assavoir Aufricque , Medie , Percia , Mesopatame , ou est la grant cité de Ninive , qui a IIJ journees de long , qui ores est dicte Babillone .
Et la est le commencement de la merveilleuse tour de Babel , qui a IIIJm pas de large , et la sont les provinces de Caldee , de Arabie , de Sabba et de Tarssie .
Et en ceste est le mont de Sinay ou les anges porterent le corps de ma dame sainte Katherine , qui ores gist en l'eglise de Sainte Marie de Rubo assez pres dudit mont .
L'ACTEUR .
- Ceulz de la tierce region qui y furent estoient de la region de Surie , en laquelle sont les provinces de Damas , de Anthioiche , et la terre de Finice , dont furent Titus et Sydon , et la est le mont de Libano dont sault le flune de Jourdain , et la sont les citez de Palestine , de Judee , de Jherusalem , de Samarie , de Gabeste , de Galilee et de Nazareth .
Et en ceste terre furent les deux citez de Sodome et de Gomorre , qui par leur tres abhominable pechié fondirent en abisme .
Et de ces trois regions a celle grant bataille furent tant de roys , de seigneurs et de peuple que toute la terre en estoit couverte , cuidans conquerir le surplus , ainsin que j'ay dit .
Desquelz seigneurs sarrasins j'en nommeray cy aprés une partie .
L'ACTEUR .
- Et quant le jour prefiz de la bataille fut venus , et que tous les seigneurs crestiens furent sur les champs , oÿe leur haulte et solempnelle messe , bien matin , que l'arcevesque de Coloigne chanta , et tous estans en estat de grace comme il appartenoit a tous bons crestiens , et aprés l'absolucion donnee par le cardinal de Ostie , qui legat du pape estoit , et les ungs aux autres requerans pardon , lors qui se voult desgeuner desgeuna; puis , tous montez a cheval , chascun en ses batailles ordonnees , Saintré , monté sur son destrier , s'en va au roy de Behaigne .
Lors devant lui tira son espee et de par Dieu , de Nostre Dame et de saint Denis , l'ordre de chevalerie lui requist et demanda .
Le bon roy , qui bien amoit ledit Jehan et tous les François , a tresgrant joye la collee et ordre lui donna , priant a Dieu qu'il lui donnast honneur et joye telle qu'il desiroit .
Et dez lors par tout fut appellez le seigneur de Saintré .
Lors chascun qui voult estre chevalier il s'avança; la furent maintes banieres levees , et copees les queues a mains penons .
Et quant tout ce fut fait , et retournez en leurs batailles , lors , chascun faisant le signe de la croix , commencerent a chevauchier .
L'ordonnance des batailles .
Dieu devant et Nostre Dame ! fut ordonné que la baniere de France , celle de l'ordre de Prusse , qui estoit d'argent a une croix de sable , celles des cinq prelas , avec celles de certains ducz , contes , princes et barons allemans , avec celles des Anglois , jusques au nombre de XIIJm chevaulz , ou estoient IIIJm chevaliers et escuiers esleus , feroient l'avangarde .
Le roy de Behaigne et sa compaignie , qui estoient Xm chevaulz , feroient une des esles au dextre costé .
Le duc de Lectonem , avec la banniere du roy de Poulaine , dont il avoit la charge , et sa compaignie , qui estoient XJm chevaulz , feroient l'autre esle au senestre costé .
La baniere de Nostre Dame , que porta messire Gadiffer de la Sale , qui une autre foiz l'avoit portee , et celles des quatre empereurs , - c'est assavoir , d'Allemaine , de Constinoble , d'Estrappesonde et de Boulguerie , - avec celles des autres ducz , princes , barons et banieres et autres nobles hommes qui estoient , a cheval , de XXV a XXXm bons combatans , feroient la grant bataille , et que le duc de Misgrave , qui avait la charge de la baniere du roy de Honguerie et sa chevalerie , qui estoient XIJm chevaulz , feroient l'arriere garde , et des LXm hommes a pyé seroient faites deux batailles partis par moitié , l'une a dextre et l'autre a senestre , tout per a per , aucun peu devant , et es deux esles de l'avangarde , qui poursuivroient une enseigne sans passer homme devant , et ceulz qui n'estoient point de trait porteroient chascun un grant pavais qui se appuyeroient , tous pains a grans croix blanches .
Et ceulz s'aresteroient quant l'enseigne s'aresteroit , pour couvrir les gens de trait .
Et quant tous furent ainsin ordonnez et que tous furent desgeunez et tous tresliement reconfortez par leurs conduiseurs et princes , en telle maniere que onques gens ne furent mieulz asseurez , a celle belle ordonnance par le grant plain de Bellehoch pas a pas chevaucherent .
Si ne tarda gueres que ilz veirent leurs chevaucheurs revenir , qui leur apporterent la tresjoyeuse nouvelle des ennemis .
Et quant ilz en furent a une lieue pres , lors s'aresterent pour les gens a pié , et manderent chevaucheurs pour les gardoier , qui dirent qu'ilz n'avoient que trois batailles , pres a pres , et sans nulles esles , ou avoit du menu peuple assez .
L'ordonnance et façon des batailles aux Sarrasins .
Les Sarrasins qui avoient fait VJ batailles , c'est assavoir trois a cheval et trois a pié , lesquelz a pié devoient suyr et ferir tantost aprés pour tuer tous ceulz qu'ilz abatroient et taillier jambes et piez des crestiens et de leurs chevaulz , dont a la premiere voult estre Abzin , le Grant Turcq de Persse qui pour lors estoit , et qui en sa baniere portoit de geulles a une grant espee turquoise d'argent en bande , amanchee d'azur , croisee et pommelee d'or , qui pour le grant orgueil de sa puissance , qui estoit bien acompaigniez de XXX a XLm chevaulz et plus de Cm hommes a pié , ne prisoit riens les crestiens .
Et en la IJe bataille venoient Zizaach , qui se disoit empereur de Cartaige , et qui en sa baniere portoit de sable , a deux testes a tous les colz de chevaulz d'or andossees , et Almoch , soudam de Babillonne , qui en sa banniere portoit tout d'or sans plus , et Azachul , souldam de Mabaloch , acompaigniez de LXm chevaulz , et aprés eulz C et LXm hommes a pyé .
En la IIJe bataille furent les roys de la grant Ermenie , de Fex , de Allappie , et Bagazul , seigneur de Balaquie , qui avoient XLm chevaulz et de IIJc a IIIJc mile hommes a pié , de Hermenie , de Barbarie , de Russie et de Samace et de Tartarie , que toute la terre couverte en estoit .
Cy commence la bataille .
Et quant les ungs des autres furent approuchiez ainsin comme le trait d'un arc , le Turcq fist sa bataille arrester pour veoir les ordonnances des crestiens et pour tenir eulz tous et leurs chevaulz en alayne .
Mais quant il vist que l'avangarde ne bougoit ou mouvoit et que le grant trait des canons et coulevrines , des ars et des arbelestes des deux esles grandement les dommaigoient , lors s'apensa de rompre son propos et manda faire deux pars de ses gens a pié qui darriere lui estoient , et que chascune part corust sus aux batailles des gens de trait .
Mais quant ilz se sentirent et furent du trait si merveilleusement touchiés , n'y eust cellui qui osast approuchier et qui ne reculast .
Alors le Turcq comme desesperez fist avancer ses banieres , et tant que chevaulx peurent aler , eulz escriant , viennent vers l'avangarde .
Lors les François , a haulte voix crians « Jhesus ! Nostre Dame ! Monjoye ! Saint Denis ! » la baniere du roy s'avança , et toutes les autres la suirent et , tant que destriers peurent aler , les ungs parmi les autres s'entrefierent tellement que le seigneur de Saintré , qui sur son trespuissant destrier armé estoit , tous deux tres richement houssez d'orfaverrie esmaillie a ses armes , et sur son bassinet une tres riche houppe par sus tous moult apparente , comme a Dieu pleut actaint le Turcq de sa lance par l'estroit de sa baviere qu'il lui mist tout le fer dedens , et a l'espaindre qu'il fist le renversa tout mort a terre .
Lors commença la bataille tres dure et forte , car gueres dez leur ne savoient ne ne se prindrent pas si tost garde de la mort de leur seigneur .
Lors veissiez gens et chevaulz cheoir et trabuchier les ungs sur les autres et de toutes pars crier , que c'estoit merveilleuse chose .
Mais quant le seigneur de Saintré se vist desgarny de sa lance , incontinent a l'espee mist la main et fiert a destre et a senestre qu'il n'y avoit Turcq qui place ne lui feist .
Et quant il voult joindre a la baniere , lors fut de toutes pars assailli , que se ne fust l'aide de Dieu et bien tost secoru , sans nule remede il estoit mort .
Mais la baniere du roy qui par tout le suivoit , a l'ayde des bons et vaillans François et des autres qui la conduisoient et faisoient de merveilleuses armes , donnerent de fors affaires aux ennemis , et de les nommer seroit tres longue chose et de decliner leurs proesses; aussi qui ne feroit declaracion des armes des ungs comme des autres , j'en pourroye estre en male grace; par quoy je prie a tous que a tant leur veulle souffire et soye tenu pour excusé .
Mais du seigneur de Saintré , duquel l'istoire parle par exprés , me convient plus avant proceder .
Quant ledit seigneur de Saintré fut ainsin delivré , alors brocha son destrier des esperons et vint au Turcq qui tenoit la banniere , et lui donna sur le bras tel cop de son espee qu'il lui fist la baniere cheoir a terre .
Les autres Turs qui actendoient en combatant leur secours se deffendoient comme les plus vaillans de eulz tous .
Et endemantiers que ceste si fiere bataille estoit , les deux souldans se approucherent , mais quant ilz virent la baniere du Grant Turcq a terre se arresterent pour prendre conseil quel party ilz prendroient ne quelle chose feroient .
Les Turcqs , qui ne peurent plus porter la charge , tant a cheval comme a pié , se rompirent; alors , tant que chevaulz peurent aler , les deux soudans se approucherent et leurs gens , en hastant venir aprés eulz la IIJe bataille pour leur aide et secours .
Et a ce cop fut heure que pour conforter , aider et secourir l'avangarde de noz gens qui lassez et travaillez estoient , le roy de Behaigne et sa bataille , qui faisoit une des esles , et le duc de Lectonem , qui faisoit l'autre esle d'autre part , les vindrent tellement hurter que tous passerent jusques aux banieres , dont l'une fut portee et jectee par terre .
Et quant leur bataille de pié , qui aprés eulz venoit , apperceut la baniere de leur seigneur a terre , n'y eust cellui qui osast passer plus avant .
Alors leur IIJe bataille , que conduisaient les roys de la grant Ermenie , de Fex , de Marroch , et de Allappie , et le seigneur de Ballaquie , virent les autres deux desconfites et que encores n'avoient assemblé a la grant bataille , l'arrieregarde , ne les deux esles des gens de pie , furent tous esbaïs .
Toutesfois , pour ce que venus estoient pour combatre et estoient de gens a cheval et a pié si trespuissans , concluirent que le plus tost qu'ilz pourroient fussent assemblez .
Et quant la grant bataille des crestiens vist leur darraine bataille approuchier , lors les princes qui la gouvernoient et qui n'avoient encores veu qu'il leur fust ou eust esté besoing d'assembler , manderent a l'arrieregarde que quant ilz les verroient assembler , que hastivement s'approuchassent pour ferir du costé , car en ce grant plain n'avoit bois ne valees ou gens se peussent embuchier; laquelle chose et ordonnance fut bien tenue .
Et sur ces paroles tous furent pour assembler : la fut la tres fiere , cruelle et mortelle bataille qui eust fait du mal assez; mais l'arrieregarde , au cry de « Nostre Dame ! » et , du roy de Honguerie , « Saint Lancelot ! » tant qu'ilz peurent courre , les lances couchies sur les arrestz , frapperent au travers , et les deux esles du trait , a ce grant nombre de chiennaille de gens maudiz .
Et incontinent qu'ilz sentirent le trait , se rompirent et mirent en fuite .
Alors fut la mortalité si grande , sans plus de deffense con se fussent brebis .
Mais la bataille des gens a cheval dura tres longuement , et eust assez plus duré , pour le tresgrant nombre qu'ilz estoient , se l'arrieregarde ne se fust avancee , qui fut cause de leur desconfiture plus briefve , et a ce cop furent leurs banieres portees a terre et desconfictes , et le surplus de ceulz qui s'en peurent eschapper , par la grace de Dieu , mis a la fuite .
La fut d'eulz l'occision si grande que par avant ne onques puis la bataille de Thesaille , ou Pompee fut desconfit , ne fut faite la semblable .
Et la furent mors l'empereur de Cartaige , les deux soudans de Babillonne et de Mabaloch , le Grant Turcq Bazul , le sire de Balaquie; les roys de Marroch et de Allapie prins , et tant d'autres grans seigneurs prins et mors que pour abregier je m'en passe , dont la chasse dura plus de VJ lieues et pour la nuyt qui survint fut besoing a nos gens de retraire et d'eulz loigier sur le marois d'un estang et a l'entree d'un bois , et la renfreschir et reposer eulz et leurs chevaulz , qui moult las et travailliez estoient , et mediciner les personnes et chevaulz blessiez , jusques au landemain bien matin que on ala visiter et recognoistre les trespassez .
Et quant furent sur la place , trouverent entre les mors mains Sarrazins ferus et navrez qui tendoient les mains pour eulz rendre , mais tous furent mis et rendus a la mort .
Et lors tirerent tous les crestiens , qui tous furent cogneus aux croiz qu'ilz portoient de diverses couleurs , et ceulz qui n'estoient mors furent portez et menez en l'ost et puis es bonnes villes pour les garir; et les mors a tresgrans honneurs et plains et a solempnelz services de Dieu furent enterrez .
Et par sur tous les seigneurs françois furent exemples des autres , car tous se vestirent de noir , dont par celle amour que ilz monstrerent porter l'un a l'autre furent de tous tresgrandement loez .
L'ACTEUR .
- De laquelle tres sainte victoire la nouvelle ala par tout , ainsin que fist de Persseus par Pegassus , le cheval voulant , de laquelle chascun escripvi en ses marches et comment avoit esté , dont , entre les vaillances que chascun avoit faites , celles d'un josne et nouvel chevalier de France , que on disoit et nommoit le seigneur de Saintré , furent par tout portees et dictes , et comment , a l'assembler des premieres batailles , de cop de sa lance il porta le Grant Turcq mort a terre , et puis que par sa tresgrant proesse et valeur tant fist d'armes qu'il vint a la baniere d'icellui Turcq que il porta a terre , et tant d'autres merveilleuses armes que l'escripre seroit longue chose .
L'ACTEUR .
- Et quant ceste tressainte nouvelle fut ainsin par tout publiee , lors tous vrais crestiens , de quelque part qu'ilz fussent , incontinent coururent aux eglises , a grans sons de campanes , Nostre Seigneur remercier; dont entre les autres princes crestiens le roy de France incontinent monta a cheval et s'en ala en la grant eglise remercier Dieu et Nostre Dame , et puis a Saint Denis .
Mais ne tarda gueres que le roy d'armes d'Anjou , qui a la bataille avoit esté , vint au roy et de bouche lui compta la chose ainsin qu'elle avoit esté faite , et les vaillances des nobles de son roiaume , vifz et mors , que l'on ne pourroit trop compter , en especial celles du seigneur de Saintré ainsin que toutes leurs lectres contenoient .
Et quand le roy eust de ceste chose entendue la verité , lors dist : « A ! beau sire Dieu , loez soies tu ! veullez avoir mercy de ceulz qui en ton service sont trespassez .
» Et pour celles bonnes nouvelles , audit roy d'armes donna sa robe et IIJc escus .
Alors fut la joye par la court et par la ville telle que on doit et puet bien penser , fors que des dames et damoiselles et de ceulz qui avoient perdus leurs amis .
Et a tant laisseray cy a parler de ces choses et reviendray audit seigneur de Saintré .
Quant le seigneur de Saintré et celle noble et chevalereuse compaignie furent venus a Saint Denis , et faites en l'église leurs devocions , pour entrer a Paris , au devant d'eulz furent les trois seigneurs ducz dessudiz , et tant d'autres que a peine en demeura un seul .
Et en celle mesmes ordonnance revindrent , comme partis en estoient , descendre en la grant court de Saint Pol , fors que des banieres des mors et du seigneur de Chastel Fromont et d'autres qui estoient demeurez navrez , et en son lieu porta le seigneur de Maulevrier la baniere du roy , par election de tous .
Lors furent des seigneurs a eux faites tresgrans honneurs et bonnes chieres , et aussi des autres a eulz .
Et quant ils furent devers le roy et la royne , Madame et leurs compaignies qui en la grant sale estoient , et eurent au roy a l'entrer faites leurs premieres reverences , le roy , qui assis estoit , pour les honorer et pour la grant joye qu'il avoit , se dressa sur piez et fist un ou deux pas au devant , puis a celle tresgrant joye toucha les mains a tous .
Et en demantiers que tous le touchoient , le seigneur de Saintré et les autres alerent faire la reverence a la royne , a Madame et a toutes les dames qui la estoient , qui de leurs venues tresgrans joyes faisoient , fors aucunes a qui leurs amis et parens estoient demeurez .
Et quant tous eurent faites leurs reverences et les dames et damoiselles baisies et acolees , le roy refut en sa chaiere assis , qui leur dist : « Mes amis , Nostre Seigneur soit loez et sa tres benoite mere , quant a tel honneur et joye vous estes retournez .
Et veulle Dieu pardonner aux ames de ceulz qui y sont demeurez , ainsin que selon nostre sainte foy nous le devons tous croire , et que ilz sont sauvez .
Mais a fin que Nostre Seigneur veulle delivrer leurs ames de peines de purgatoire , et les mecte en repos en son tres glorieux roiaume de paradiz , nous voulons et ordonnons que aux vespres nous tous soions a Nostre Dame , et ferons dire les vespres et vigiles de mors et demain les recommandacions et solempnelle messe que l'evesque dira .
Et par tous les autelz de l'eglise seront dictes messes de requien par tant qu'il y viendra de presbtres; si vous prie que tous y soions , lequel service voulons et ordonnons estre par XXX jours continué; et en outre ce nous ordonnons une messe perpetuelle a tous les jours avec un obiit a tous les ans le semblable jour que vrays martirs ilz finerent leurs jours au service de Dieu .
» Et ainsin fist .
Et a tant laisseray cy a parler de ces choses et diray comment Madame , tres desirant de parler au seigneur de Saintré , lui fist son signal , et comment par le scien il respondit .
L'ACTEUR .
- Apres ce que toutes ces choses furent faites , cest soir que le roy , la royne , tous Messeigneurs et les dames se penerent de tous leurs pouoirs de ces seigneurs festoier , especialment le seigneur de Saintré , Madame , qui pas si grant semblant que les autres n'en faisoit , toutesfois , pour la grant joye de son cuer , tenir ne se peust que devant tous vers lui ne s'approuchast et lui dist : « Sire de Saintré , quant ces dames vous avront bien festoié , au moins que nous nous voions a nostre tour .
Nous avons veu le temps que on vous tenoit pour un gracieux escuier : estes vous point a cause de voz vaillances et que l'en vous dit » mon seigneur « et de nouvel chevalier point changié ne mué ? » Et en disant ces parolles elle print son espingle et en fist son signal , auquel incontinant le seigneur de Saintré respondit , et en sousriant ly dist : « Ma dame , quoy que soit en moy , ne quel qui je soye depuis que ne me veistes , je suis tout tel et cellui que j'estoie par avant .
» Puis la , presens tous , entrerent en autres parolles jusques a l'eure du soupper .
Dont furent aucuns que , aprés les tables ostees , parlerent du dansser; laquelle chose oÿe le roy et la royne dirent que pour l'amour des trespassez , dont l'en ne devoit mie estre joieux , ja n'y seroit chanté , ne dansse faite; mais , pour le matin estre tous a l'eglise , demanda les espices et son vin de congié .
L'ACTEUR ENCORES .
- Et quant le roy fut en sa chambre , le seigneur de Saintré au roy en riant si dist : « Sire , pour nostre bien venue , je vous supplie que ce soir avec la royne dormez .
» Le roy , qui tres gracieux prince estoit et qui tant l'amoit , en riant lui dist : « Toudiz fust et serez tres gracieux et du parti aux dames .
Et , pour l'amour de vous , je le veul .
» Alors , tout en riant , vint a la royne et ly dist : « Au moins , ma dame , donnez moy un grant mercis .
» Et quant la royne le vist ainsin rire , lui dist : « Et de quoy , Saintré , vous donray je un grant mercy ? » - « Ma dame , donnez le moy et puis je le vous diray .
» - « Non feray , » dist elle , « car vous farceriez de moy .
» - « Ma dame , ce est chose ou le roy , vous , et encores moy prendrons plaisir : ne vous fiez vous pas en moy ? » - « Si faiz , » dist elle , « et puis que ainsin est , je vous dy grant mercis .
» Alors le seigneur de Saintré lui dist : « Ma dame , faites bonne chiere , car j'espoir que ceste nuyt , s'il n'est fait , vous ferez un tresbeau filz , car pour nostre bien venue le roy m'a accordé de dormir avecques vous .
» - « He ! » dist la royne , « et que vous estes bon ! Il n'a que yer entre deux que je dormis avecques lui .
Mais je vous prie que vous me dictes qui est la chose qui ores vous a esmeu faire ceste requeste a Monseigneur ? » - « Ma dame , » dist il , « et je le vous diray .
Vous sçavez que quant aucun seigneur ou dame viennent la ou enfens sont a l'escolle , par coustume , a leur requeste , escoliers sont delivrez a aler jouer .
» - « Ha ! » dist elle , « Saintré , Saintré , ce n'est pas la droicte porte par ou vous cuidez entrer .
Je vous conjure , sur armes et sur amours , que me dictes la verité .
» Lors le prent par la manche et dist : « Tant que je le saiche vous ne m'eschapperez .
» Alors le seigneur de Saintré en riant appella Madame et ly dist : « Ma dame , veulliez moy aidier ! Car veez cy la royne qui me veult esforcier .
» Si li compta la requeste faite au roy et ce qu'il avoit dit a la royne , tout au long .
Lors dist Madame a la royne : « Hé ! ma dame , laissiez le aler , car il vous a dit la verité .
» - « Non a , » dist elle , « autre chose y a soubz le mortier , car Monseigneur me dist yer qu'il desiroit moult sa venue pour bien avec lui deviser , et il a tenue ceste façon pour autre part aler .
» Madame , qui se doubta , ainsin que chose vraye fait a doubter , que leurs ris et signaulz ne la feissent suspeccioner , pour bien couvrir emprinse dist au seigneur de Saintré : « Hé ! sire , sire , seriez vous tel ? Se Madame me croit , avant que ly eschappez vous ly direz la verité .
» Alors il leur dist : « Et par voz fois , mes dames , se je le vous dy me laisserez vous aler ? » - « Oÿ , vraiement , » dist la royne .
« Et vous , ma dame , avec la royne le me promectez ? » Alors il dist : « Ma dame , il a un mois ou six sepmaines que ne cessasmes de chevauchier , et pour ce que le roy me vouldroit toute nuyt araisonner , et je me vouldroie dormir et reposer , pour ce , ma dame , suis je de lui ainsin eschappé .
» - « Ha ! » dist la royne , « a ceste foiz je vous en croy .
» Lors dist Madame , en renouvellant son signal : « Vraiement , ma dame , c'est bien fait; vous le pouez bien laissier aler .
» L'AUCTEUR .
- Et quant la tres desiree heure fut venue que bien a lesir Madame et son ami peurent parler ensemble - que vous diroie je ? - la furent baisiers donnez et baisiers renduz , que ne s'en pouoient saouler , et demandes et responses telles que amours vouloient et commandoient , et en celle tresplaisante joye furent jusques a ce que force fut les departir , en laquelle retourner ne pouoient se la royne ne dormist avec le roy , ou ilz s'emploioient toutesfoiz que au roy plaisoit .
Que vous diroie plus ? Ilz furent ainsin par quinze mois .
Et a tant laisseray cy a parler de leurs amours , qui furent si loialles et secretes que onques plus loyalles ne mieulz conduites en ce monde ne furent .
L'ACTEUR .
- Advint que au XVme mois qu'il fut retourné de Prusse , par maintes fois se mist en un nouvel penser et en soy mesmes disoit : « Helas ! povre de sens , povre d'avis et de tous biens que tu es ! Onques par toy aucun bien d'armes ne fut emprins que ta tresnoble et doulce deesse ne te y ait mis .
Ores , vraiement , je me conclus et delibere que pour l'amour d'elle je veul faire aucun bien .
» Lors s'apensa de cerchier cinq chevaliers , dont il en seroit l'un , et cinq escuiers , des plus puissans et des meilleurs en armes que il pourroit trouver en France , lesquelz il requerroit de estre tous ensemble compaignons et freres a porter par l'espace de troiz ans une visiere de bassinet , d'or pour les chevaliers et d'argent pour les escuiers , ausquelles avroit un riche dyamant a l'entredeux des deux lumieres des yeulz , si vraiement que s'ilz ne trouvoient semblable nombre de chevaliers et d'escuiers qui les combatissent jusques a oultrance , pour estre quictes chascum desdiz dyamans , et les autres de semblables , et que nulle personne ne le savroit jusques au darrain jour d'avril que il feroit sa requeste aux chevaliers et escuiers qu'il esliroit .
Et quant il fut du tout deliberé a ce , il envoya a Florence un patron de toille paint en forme d'un saptin figuré tout blanc , ou seroient visieres d'or brochees tres richement qui seroient pour leurs robes et paremens de chevaulz , et semblablement seroient pieces de fin damas tout blanc , broichié , et semblables visieres d'argent pour les robes et paremens des chevaulx des escuiers .
Et d'autre part secretement fait querir chevaulx tous blancs , les plus beaux et les plus fringans que on pourroit finer , qui fussent menez et tenus en certain lieu secret .
Et encores fist faire dix les plus beaux et nouveaux chappeaulz , de broderies semblables en fasson de plumes d'ostrisse chargiez d'orfevreries , d'or pour les chevaliers et d'argent pour les escuiers .
Et quant les draps de soye furent apportez de Florence et les dix chevaulz trouvez , lors fist taillier lesdictes robes sur personnes semblables de corps de ceulz qu'il vouloit requerir .
Et aussi des draps mesmes fait faire dix tres beaux paremens a grans franges de soye blanche copponnee de fil d'or et d'argent , qui tous furent fais secretement .
Et quand le derrain jour d'avril fut venus , il semont au soupper le seigneur de Pressigny , le seigneur de Bueil , le seigneur de Mailly , messire Hues de Craon , et lui Ve de chevaliers; le seigneur de Janly , le seigneur de Moy , le seigneur de Herly , le seigneur des Barres et le seigneur de Clermont , escuiers , ausquelz il fist tres bonne chiere en son loigeis .
Et quant les nappes furent levees , sans oster la table , tous rendirent graces a Dieu .
Il appella le varlet qui gardoit sa chambre et se fist bailler un petit coffret .
Lors fist widier chascun de la sale pour aler soupper , et alors en riant leur dist : « Messeigneurs et mes freres , se j'estoie trop presumptueux des choses que vous veul dire , il me soit pardonné , car sur ma foy je veul estre de tous qui cy sommes le maindre , et ce que j'ay en pensee et que vous veul dire n'est que pour accroistre noz honneurs , ainsin que tous nobles cuers doivent desirer a faire , et pour ce que sur tous ceulz de ce roiaulme je vous ay choisis pour estre tous ensemble freres et compaignons , pour faire quelque bien en armes pour l'amour de noz dames et de noz honneurs .
Or ça ! messeigneurs et mes freres , et qu'en dictes vous ? » Alors chascun de joye regarde l'un l'autre pour respondre et lui faire honneur , en disant : « Respondez , » - « Mais respondez , vous .
» Alors fut le seigneur de Genly qui premiers parla et dist : « Monseigneur de Saintré , die chascun sa volenté , mais a si tres noble requeste me semble qu'il ne fault point grant delay .
Quant a moy , je suis cellui qui , de ma part , a l'ayde de Dieu et de Nostre Dame le vous accorde , remerciant quant vous m'avez en tel nombre et compaignie prins et esleu .
» Alors n'y eust cellui que qui mieulz s'i peust offrir ne s'i offrist , et ja fust que la en eust que , autel pour autel , ne pensast bien valoir celui de Saintré .
Mais tant estoient ses vaillances , comme avez oÿ , ses largesses , doulceurs et courtoisies , qui passoient les bonnes et les metes de tous , dont n'y avoit cellui qui n'eust mis son corps pour lui , et tant plus que le roy l'amoit pardessus tous , dont chascun avoit joye de lui faire plaisir .
Alors tous les remercia en la meilleur façon qu'il peust , et ouvrist son coffret et a chascun donna sa visiere , toutes pareilles de façon , et les diamans , puis leur dist : « Or , messeigneurs et mes freres , ou nom de Dieu , le Pere , le Filz et le Saint Esperit , aussi de la benoite Vierge , sa fille et mere , je les vous baille et vous les prenez par telle condicion que chascun de nous les pourtera sur son espaule senestre par l'espace de trois ans , se dedens ledit terme nous ne trouvons semblable nombre de chevaliers et d'escuiers de nom et d'armes sans reprouche qui de lance de giet , de haiche d'armes , d'espees de corps et de dagues nous aient combatus , et nous eulz , jusques a perdre chascune partie ses quatre pointes ou estre portez par terre .
Et la partie a cui Dieu donra du pire , chascun de nous sera quicte pour donner son dyamant en sa visiere , et ilz seront quictes pour donner chascun un semblable dyamant que sont les nostres .
Et du poursuir noz delivrances , de envoyer a la court du roy des Romains , puis en Angleterre , et la ou mieulz nous semblera , actendez vous en a moy .
Aussi je m'emploieray devers le roy , que il nous aidera a supporter nostre despense .
» Alors chascun de bien en mieulz l'en remercia .
« Et pour mieulz nous acquicter et faire noz devoirs , je loe que chascun voist a sa dame , et pour la premiere foiz supplier que la visiere lui veulle sans plus a la main asseoir sur l'espaule senestre , sans la lyer autrement jusques au matin que tous ensemble les porterons .
Mais pour faire nostre chose plus nouvelle , je vous prie que vous soiez cy a quatre heures au plus matin , si yrons aveillier le roy et la royne , qui coucheront ensemble , et , s'il leur plait , nous les menrons au may .
» Si furent tous si tres contens que plus ne pouoient .
Lors fut le seigneur de Moy qui dist : « Helas ! et comment fera cellui qui n'a point l'octroy de dame ? » Alors le seigneur de Saintré lui dist : « Ha ! mon frere de Moy , de tant avra il plus de cause de franchement requerir sa grace et mercy .
Car s'elle n'est la plus fiere des autres , pour un tel bien jamais ne le reffusera .
» Et alors les uns des autres prindrent congié , et alerent chascun ou dit estoit .
Et atant laisseray cy a parler de ces seigneurs et de leurs dames , et diray comment il en print au seigneur de Saintré envers sa dame .
Ce soir , qui fut la voille du premier jour de may , aprés ce que le roy eust prins les espices et le vin de congié , le seigneur de Saintré s'approucha de la royne , puis appella Madame et en riant a la royne dist : « Que me donrez vous , madame , se je faiz que ceste nuyt vous dormez avec le roy ? » - « Hé ! sire , » dist en riant la royne , « de ce ne vous savray ja gré .
» Et en riant de ces parolles il fait a Madame son signal .
Madame , qui bien cognust son parler , que ce fut pour l'avisier du couchier du roy avec la royne , ne fut pas sourde ne muette , car incontinent par son signal lui respondit .
Et quant le roy fut en son lit , et le seigneur de Saintré , ainsin que de coustume estoit aux princes et princesses , seigneurs et dames d'estat , que , les chambellans aux seigneurs , et les dames aux grans dames , leur donnoient de l'eaue benoicte quant ilz estoient en leurs liz , ce que a pluseurs au jour d'uy est honte et chose mal faite , tant sont asseurez de l'enemy , et quant il eust donné l'eaue benoite , closes les courtines et donnee la bonne nuyt , il s'en ala en sa chambre , ou il demeura tant que la tresdesiree heure vint que Madame et lui furent ensemble .
Lors de baisier et de rebaisier , de jouer et de deviser aux jeux et devises que le dieu d'amours leur avoit commandé .
Et quant ilz eurent grant piece devisé , le seigneur de Saintré lors a genoulz se mist , puis a Madame dist : « A ! ma trehaulte deesse sans per , tant et si treshumblement que je sçay et puis , grace , pardon , marcy et misericorde vous requier .
» - « Et de quoy , » dist Madame , « mon ami ? » - « Ma dame , » dist il , « du temps qu'il a que je suis vostre treshumble serf et loial serviteur , onques en moy n'eust tant de bien que pour l'amour de vous j'eusse nul fait d'armes empris , mais tous ceulz que j'ai fais et ou je me suis trouvez ont esté par voz commandemens , par voz conseils et bons advis .
Et pour ce que je me cognois avoir si grandement mespris et failly , et que trop mieulz vault faire bien tard que jamais , pour ce , madame , treshumblement vous supplie et requier que ceste emprinse , que pour l'amour de vous moy Xme ay mise avant et emprins de porter , vous plaise , pour la premiere foiz , de vostre main la asseoir sur mon espaule senestre , ainsi que tous mes compaignons ont fait au bon gré de leurs dames , lesquelz sont telz , telz et telz .
.
.
» et lors les nomma tous .
Et en ce disant tira son emprinse de sa manche , enveloppee d'un delié couvrechief , et en la lui presentant la cuida baisier .
Madame , quand eust oÿes ces parolles , tresgrandement se couroussa et ne le voult plus approuchier , puis lui dist : « Avez vous levee emprinse et departie ça et la , sans mon sceu et congié ? Jamais tant que je vive de bon cuer ne vous ameray .
» Qui fut esbay de ces parolles ? Certes , ce fut il , car il ne sçavoit se c'estoit par joyeuseté ou par yre .
Lors se print a la regarder , et quant il vist qu'elle tenoit son yre , alors lui dist : « Helas ! ma dame , veez cy pouvre nouvelle , quant pour bien faire je doy estre pugny , qui vous ay tant et si loialment servie , mis mon cuer , corps , honneur et vie pour vous obeyr , et ores que je cuidoie en vostre service faire mon devoir , acroistre vostre grace et mon honneur , fault que je perde celle a cui je suis tant actenu ? Hé ! ma tresredoubtee dame sans per , aiez de vostre serviteur mercy et ceste foiz plaise vous moy pardonner , car se jamais je y retumbe que je soye bien pugny .
» Alors Madame lui dist : « Alez bien tost rompre vostre emprinse a voz compaignons .
» - « Hélas ! ma dame , et comment ? car elle est ja si avant que se c'estoit ma mort ou ma vie je ne puis .
Pensez que s'il me fust possible , vous estes celle que sur toutes je doy le plus obeïr; et pour ce , ma dame , a genoulz et joinctes mains treshumblement vous supplie que lyement et de bon cuer me pardonnez , et que mon emprinse mectez ici , et du surplus ne vous souciez , car j'ay espoir en Dieu et en Nostre Dame que ilz nous en feront contens .
» Et a ces parolles Madame tout mornement la prent et sur l'espaule senestre l'assist , et puis , moitié si et moitié non , souffrist qu'il la baisast .
Puis , pour l'eure tarde , d'elle print treshumble congié et s'en partist .
Et atant laisseray cy a parler de Madame et diray de la venue des neuf compaignons au seigneur de Saintré , et de leur assemblee en son loigeis .
Comment les IX compaignons vindrent le matin devers le roy .
L'ACTEUR .
- L'andemain , qui fut le premier jour de may , et que les IX compaignons , bien matin , au loigeis du seigneur de Saintré furent , pour abregier , aprés que leur messe fut leans oÿe , le seigneur de Saintré en sa chambre les fist tous venir .
Lors a chascun donna sa robe de drap de soye , avec les visieres d'or et d'argent brochees , ainsin que avez oÿ , puis fist venir les dix chappeaulz si beaus et si apparans comme ilz estoient , et puis a chascun son cercle d'or et d'argent , pour ceindre sur leurs robes , dont tous furent esmerveilliez .
Alors demanda les visieres , puis de ses mains a chascun pour celle fois sur leurs espaules senestres les ataicha , et en riant leur demanda comment chascun estoit content de sa dame .
Helas ! mais il ne dist pas de la sienne , ne de la fainte doleur que son triste cuer portoit .
Et quant il furent pour saillir tous hors de l'ostel , la furent les X tous blans , tresbeaux et fringans coursiers que il avoit secretement fait acheter , tous harnoichiés de mesmes draps dont leurs robes estoient , qui au bout des pendens , ou mylieu , et par les quarrefours estoient semez de visieres d'argent , dorees pour les chevaliers et blanches pour les escuiers .
Et lors fut garny de trois dez et dist : « A la fortune de chascun ! Ceulz qui plus avront de poins a la veue de l'eul choisira .
» Lors chascun qui mieulz peust et sceust l'en remercia , disans l'un a l'autre : « Onques tel ne fut .
» Et au monter chascun fut pourveu de nouveaulz et semblables esperons qui dorez estoient pour les chevaliers et argentez pour les escuiers , dont les couroyes estoient de tissus de soye , comme l'on souloit au bon temps porter .
Lors au saillir de l'ostel veissiez chevaulz saillir , bondir en l'air , crier , huer , ou chascun affuioit et acouroit que onques chose plus joieuse a veoir ne fut , et ainsin s'en alerent en la grant court de l'ostel de Saint Pol .
Lors chascun sa joye renforça , car bien savoient que le roy estoit esveillé .
Et quant le roy oïst le bruit de gens , fist lever les damoiselles qui en la chambre gisoient pour savoir que c'estoit .
Lors alerent aux fenestres treillees et incontinant au roy dirent : « A ! sire , sire ! venez veoir la grant merveille , que onques si belle chose ne vismes .
» La royne , qui pas ne dormoit , desirant veoir que c'estoit , dist au roy : « Et ! monseigneur , alons veoir que c'est .
» Alors revindrent les damoiselles , de joye si tres esprinses que a peine savoient elles parler .
Lors le roy et la reine se firent abillier , puis le roy atout son abillement de nuyt sur sa teste vint a la grant fenestre , et la royne aux treilles .
Et quant les X compaignons qui fringoient et chantoient apparceurent le roy , lors tous vers lui acoururent et apparceurent la royne emprés lui , a haulte voix s'escrierent : « Sire ! sire ! et vous , ma dame ! le tresbon jour et le tresbon may vous soit huy donnez .
» Et le roy leur dist : « Bon jour , bon jour , compaignons .
» Alors le roy et la royne se retrairent pour eulx abillier , et les X compaignons descendirent et vindrent en la chambre du roy , que ilz trouverent acompaignié de ses varlez de chambre qui l'abilloient .
Alors , tous a genoulz , le seigneur de Saintré commença a parler et dist : « Nostre souverain prince , messeigneurs mes freres qui cy sont et moy en leur compaignie avons tous au jour d'uy voué que , a vostre bon congié , volenté et licence , nous porterons ceste emprinse d'armes sur noz espaules senestres que cy veez , par l'espace de trois ans , et le surplus ainsin que en ceste lectre de noz armes pourrez a plain veoir , vous treshumblement suppliant que vostre bon plaisir soit de la nous laissier poursuir .
» Et quant le roy entend ceste nouvelle et vist sur leurs espaules leurs emprinses , ne fut pas bien contens , pour quoy il leur dist : « Mes amis , vous faites comme cellui qui espouse sa cousine , puis en demande dispensacion .
C'est a tous chose mal faite de entreprendre , et pis de executer , sans licence de son seigneur ou de cellui qui a son pouoir et sa charge .
Et qui vouldroit regarder a la rigueur , quelque bien qu'il en venist , il en devroit bien estre pugny qui le fait autrement .
» Et en disant icelles parolles print leur lectre d'emprinse , puis leur dist : « Je verray qu'il y a .
Et quant a vous , Saintré , vostre cuer et vous ne cesserez jamais d'entreprendre armes et voiaiges ? Il me semble que c'est assez .
» - « A ! sire , » dist Saintré , « ce n'est pas mon cuer ne moy , mais c'est honneur qui a ce tous nous esmeut , en laquelle vous partez .
» Et a tant le roy fut prest et s'en ala a la messe .
A ces parolles arriverent messeigneurs les freres du roy , qui virent les dix compaignons ainsin abilliez et leurs nouvelles emprises , ausquelz firent leurs reverences , puis leur recommanderent leur fait , mais ilz dirent : « Quant au fait de voz emprises , Monseigneur a tresbon droit , et avez mespris , ja soit ce que vous aiez retenu son congié , plaisir et ordonnance , car , se autrement estoit , seroit tressimplement besoingnié .
Nous serons avecques lui et l'en prierons .
» Aprés le roy et les seigneurs ne tarda gueres que la royne vint , qui a tresgrant joye les receut; aprés venoit Madame , qui gueres de chiere ne leur fist .
Lors furent tous au service de la grant messe; la veissiés dames , damoiselles , chevaliers et escuiers regarder par merveilles ces compaignons .
Et quant le roy fut en sa chambre , appella mes trois seigneurs ses freres et leur monstra leurs lectres d'armes , et puis demanda conseil .
Et , pour abregier , la conclusion fut telle que pour ceste foiz le roy leur en donnoit congié , soubz peine de son indignacion et d'en estre pugny que eulz ne autres de son roiaume ne portassent emprise avant son bon plaisir .
Alors tous vindrent le treshumblement remercier .
Et quant les festes furent passees , ilz ne cesserent de eulz mettre tresbien en point , et pour tous les jours de la sepmaine firent robes pareilles pour leurs corps , et toutes leurs gens d'une livree et les harnois de leurs chevaulz , qui estoit moult belle chose a veoir .
Que vous diroye je ? tout le royaume en bruyoit .
Et endementiers que ilz s'abilloient , Saintré et ses compaignons ordonnerent une tres belle lectre d'armes , adreçans a la court de l'empereur , comme la principale des autres , que incontinant par le duc d'armes de Normandie y firent porter .
Et yci laisseray un peu a parler de ces choses , pour revenir au surplus de la matiere .
Comment le roy parle a Saintré , et des dons qu'il lui fist et a sa compaignie .
L'ACTEUR .
- Endementiers qu'ilz s'abilloient tout ainsin que avez oÿ , le roy qui tant amoit Saintré lui dist : « Saintré , qui vous a esmeu de ceste emprise faire sans mon congié ? Ou sont les scellez des promesses de fortune , qui tant a esté pour vous , qu'elle ne vous puist revoquer ? Et d'autre part ne craignez vous pas la yre de Nostre Seigneur , qui nous deffent telles vaines choses ? Et se il vous en a par tant de fois enrichy , de tant lui estes vous plus atenu , et vous devez garder de plus le offendre , se vous estes bon crestien .
Ores que ceste chose est si publiee que ne se puet retourner , pour ceste foiz je m'en contente , vous deffendant que n'y retournez plus .
» - « A ! sire , » dist il , « il me soit pardonné , s'il vous plait .
» - « Ores , » dist le roy , « et je le vous pardonne de tresbon cuer .
Ou entendez vous a faire voz armes ? » - « Sire , nous entendons les signiffier a la court de l'empereur , et se la ne trouvons qui nous veulle delivrer , nous le signiffierons a la court d'Engleterre , esperans que en l'un de ces deux lieux ne faillirons point .
» - « Or bien , » dist le roy , « Quelz abillemens , quel nombre de gens ? Ferez vous tous une boursse , ou comment ? » Et quant le roy eust sceu la response de tout , il lui dist : « Je vous donray IIIJm escus , et a chascun de voz compaignons M et Vc .
» Et la royne lui en donna M et Vc , une piece de veloux cramoisy taint en poulpre et C mars de vaisselle d'argent , et a chascun des autres VJc escus; aux chevaliers , a chascun une piece de veloux gris , et aux escuiers une piece de damas , aussi gris .
Et messeigneurs les ducz lui donnerent chascun mil et Vc escus et XL mars de vaisselle , et aux autres a chascun VJc escus .
Et ne tarda gueres que leur partement fut , et quant le jour fut venus , ils vindrent tous ensemble prendre congié du roy , de la royne , de Messeigneurs et des dames , dont des beaus parlers que ilz leur dirent et de leurs biens remercier je me passe pour venir aux secrez plains , pleurs et tres angoisseux souspirs que le tresdoloreux cuer de Madame faisoit du partement de son ami , dont plus que onques mais son partement ly desplaisoit , et toutesfois se failloit il departir .
Et atant laisseray cy a parler du congié que ilz ont prins , et de leur voiaige , ou ilz vont en la court de l'empereur , et diray du duel que Madame maine et d'un autre nouvel party .
Du grant dueil de Madame et de son departement de la court .
L'ACTEUR .
- Madame , qui est ainsin demeuree seule d'ami , ne voit bahours , joustes , dansses , chasses ne autres deduis ou son cuer puist prendre plaisir .
Et quant elle voit les amans per a per deviser et jouer ensemble , lors renouvellent toutes douleurs en son cuer et tant que en ceste langoreuse vie s'est ahurtee tellement qu'elle en a laissié le mangier et le boire pour jeuner et le dormir pour le veillier et tellement que peu a peu sa tres vive face coloree s'est changie en tres pale couleur , dont chascun s'esmerveilloit .
La royne , qui la voit mal disposee , pale et pensive , pluseurs fois ly demande qu'elle a .
« Madame , » dist elle , « ce n'est riens .
Vous savez que entre nous femmes sommes malades quant il nous plait .
» - « Voire , » dist la royne , « et maintes fois plus qu'il nous plait .
Mais , a bon esciant , belle cousine , dictes nous que vous avez et ou ce mal vous tient et se nous vous y pouons aidier , car vous devez estre certaine que de tres bon cuer nous y emploierons .
» - « A ! ma tres doulce dame , humblement le vous remercy .
» Et sur ce finerent leurs parolles .
Mais la royne , qui bien l'amoit , n'oblia pas mander son medicin , maistre Hues de Fisol , tres souffisant medicin et philosophe , qui de par la royne se informa de son mal et li ordonna qu'elle gardast son estat , et que le matin la viendroit veoir , et ainsin fut .
Le matin , que maistre Hues eust bien veu tout son fait trouva son corps sain et net de doleur de teste , de fievres et de tous autres maulx fors que en son cuer avoit douleur enclose que se briefment n'y estoit pourveu sans remede que en dengier estoit de mort , car par celle estroicte doleur en elle se morroient tous les esperilz naturelz respondans a son cuer et que ja presques tous estoient oppillez .
Toutesfois au mieulz que il peust il la reconforta , puis ly dist : « Ma dame , au regart de vostre corps je le treuve tresbien disposé mais vostre cuer ne l'est pas qui a en soy aucune grant doleur secrete que se pourveu n'y est briefment vous tumberez en une grant langueur tres forte d'en garir .
Et pour ce , ma dame , ostez de vous ceste doleur et je penseray du surplus .
» Ce que dist Madame a maistre Hues et comment il la reconforta .
Quant Madame eust oÿ maistre Hues ainsi pres de son mal parler lui dist : « Maistre Hues , lasse moy ! je n'ay douleur en mon cuer que une , en laquelle de vostre parolle seullement vous me pourriez bien aidier .
Et par ma foy se ainsin vous plaisoit je vous en seroye a tousjours bien atenue , et oultre ce je vous donroye un bon mantel de la plus fine escallacte que l'en pourra finer .
» Quant maistre Hues oÿt parler du mantel d'escallate , a tres lye chiere dist : « Ma dame , commandez , car il n'est chose que pour vous a mon pouoir ne face .
» - « Voire , » dist Madame , « maistre Hues , et nous vous en remercions .
Medicins sont confesseurs : ce que je vous veul dire ne touche a vostre deshonneur ne dommaige , si vous prie que le tenez secret .
» - « Ma dame , dictes hardiement , car par ma foy jamais parolle n'en sera dicte .
» - « Or , maistre Hues , nous vous disons que la desplaisance et maladie de nostre cuer n'est fors du desir que nous avons d'aler deux mois ou trois veoir noz terres , dont il est grant besoing , car sont plus de XVJ ans passez que nous n'y fusmes , dont noz affaires n'en vaillent que pis .
Et nous sçavons que se Madame savoit que de nous venist , sommes certainne qu'elle n'en seroit pas contente .
» - « Ho ! ma dame , » dist maistre Hues , « je prens la charge et faites bonne chiere car vous yrez et je sçay bien la façon comment , mais il fault que trois ou quatre jours vous tenez en chambre et du surplus laissiez faire a moy .
» Maistre Hues vint a la royne et ly dist : « Ma dame , je viens de veoir Madame vostre cousine .
» - « Helasse ! » dist la royne , « maistre Hues , comment le fait elle ? » - « Madame , a le dire a vous , tres petitement , et n'y voy que un seul remede .
» - « Lasse ! que dictes vous , et quel remede ? » - « Pour Dieu , ma dame , qu'elle s'en voist esbatre en son aer naturel deux mois ou trois .
» - « Helasse ! s'elle y estoit seroit elle garie ? » - « Ma dame , » dist maistre Hues , « j'espoir en Dieu que oÿ .
Et je vois penser de ses viandes et d'aucuns laituaires confortatis .
» La royne incontinant s'en va veoir Madame , qu'elle trouva couchee en son lit .
Lors la reconforta au mieulz qu'elle peust , especialment que seroit tantost garie se elle estoit en son aer naturel , comme ly avoit dit maistre Hues , et que pour Dieu feist bonne chiere et se disposast d'aler ou elle vouldrait pour sa santé et garison trouver .
Madame , qui autre medicine ne queroit avoir que de fuir les desplaisirs que son cuer sentoit quant elle veoit les autres amans dansser , chanter , jouer , et les ungs avec les autres deviser , et elle ne pouoit ainsin faire jusques a la venue de son tres parfait ami si print en elle reconfort de son partir , et , pour abregier , le plus tost qu'elle peust print congié du roy , de la royne , de Messeigneurs , et dist adieu a tous , et puis s'en va .
Mais au prendre congié de la royne , la royne ne ly donna congié que pour deux mois , s'elle estoit lors en bon point , ly promectant de revenir , et lors prent congié et s'en va .
Comment Madame est en son hostel venue et comment on la va festoyer .
L'ACTEUR .
- Or nous fault yci laissier le nom du pays , de la terre et de son hostel ou elle aloit , car l'istoire s'en tait pour aucunes causes et choses qui aprés viendront , mais faindray que son principal hostel fust a une lieue d'une bonne cité , et a une autre lieue de sondit hostel fust une abbaye que ses predecesseurs fondirent , et de celle abbaye n'avoit que une autre lieue jusques a ladicte cité , dont par ainsin l'hostel de Madame , l'abbaye et ladicte cité estoient ainsin comme en un trepié .
De la venue de Madame et de la joye et bonne chiere des gens du pays .
L'ACTEUR .
- Quant la nouvelle fut par le pays sceue de la venue de Madame en son hostel , seigneurs et dames , escuiers et damoiselles , bourgois et bourgoises la vont veoir , dont par leur venue peu a peu son tresgrant duel commença a passer .
Et atant laisseray cy aucun peu a parler du sejour de Madame et diray de l'abbaye et de dam Abbés .
Cy parle de damp Abbés et de son abbaye .
L'ACTEUR .
- Comme j'ay dit , ceste abbaye qui n'a cy point de nom les predecesseurs de Madame la fondirent et tant y firent de biens que au jour d'uy elle est une des dix meilleurs de France .
Damp Abbés qui pour lors estoit fut filz d'un tres riche bourgois de la ville qui par dons et par prieres de seigneurs , aussi des amis de court de Romme , donna tant que son filz en fut abbés , qui de l'age de XXV ans estoit , grant de corps , fort et abille pour luictier , saillir , gecter barre , pierre , et a la paulme jouer ne trouvoit moynne , chevalier , escuyer ne bourgois quant estoit a son privé qui avenist a lui .
Que vous diroye je ? En toutes joieusetez se emploioit afin qu'il ne fust trouvé oiseux , et d'autre part estoit larges et liberal de tous ses biens , dont estoit moult amé et prisié de tous bons compaignons .
Quant damp Abbés sceust la venue de Madame il fut tres joyeux , lors fist un de ses chars chargier de gras cymiers de cerfz , de hures , de costez de sengliers , de lievres , de conins , de faisans , de perdriz , de gras chappons , de poullailles et de pyons et une queue de vin de Beaune et l'envoya presenter a madicte dame , ly suppliant qu'elle le preist en gré .
Madame , qui vit ce beau present , ne demandez pas se fut joieuse et commanda a festoier le presenteur et a damp Abbés remercier .
En cellui temps on estoit prés de caresme et en l'abbaye estoient grans pardons le lundi , le mercredi et le vendredi de la caresme .
Madame , esprise de grant devocion , delibera de y aler , mais que la presse et foison de peuple fust passee et les XV premiers jours , lors manda a damp Abbés qu'elle seroit demain a la messe en son abbaye pour gaynier les pardons .
Damp Abbés , qui onques ne l'avoit veue , en fut tresbien joieux , lors ordonna a parer le grant aultel de reliques , l'oratoire et la chapelle ou gisoient ses predecesseurs , d'autre part manda a la bonne ville retenir lemprois , saulmons et des autres meilleurs poissons de mer et d'eaue doulce que l'en pourroit trouver , puis commanda les estables a chevaulz appareillier de toutes choses et fist semblablement appareillier viandes de diverses façons et faire feux en pluseurs chambres , car encores en estoit saison .
Et quant Madame fut venue et descendue a la porte du moustier , la furent les officiers , les plus notables religieux de l'église qui de par damp Abbés a genoulz ly offrirent tous les biens de leans avec leurs services , ce que Madame remercia grandement , et quant elle eust au grant autel son oblacion faite fut en sa chappelle conduite pour sa messe oïr .
Lors au partir a la fin des heures fut damp Abbés acompaigniez des prieurs et couvent , qui a genoulz ly dist : « Nostre tres redoubtee dame , vous soiés la tresbien venue en vostre maison; tres liez et joieux quant Dieu nous a donnee la grace de vous y veoir; comme nostre patrosne et fonderesse vous offrons l'abbaye , les corps et les biens .
» Alors Madame lui dist : « Abbé , de tresbon cuer nous vous en remercions , aussi s'il estoit chose que pour vous nous puissions faire et pour tout le couvent , de tresbon cuer l'acomplirons , » alors Madame demanda a veoir les reliques .
Damp Abbés se leva , qui a genoulz estoit , lors prent les chiefs , les braz et autres ossemens des corps sains a grant planté qui la estoient , disant : « Ma dame , cy gist le tresvaillant prince nostre premier fondeur , qui des premieres conquestes de la terre sainte apporta cest chief , ceste main et ces os de Messeigneurs saint tel , tel et tel , et Monseigneur son frere donna ceans ce doy , ces machoires et ces os de bras de Monseigneur saint tel et tel et sainte telle , ainsi , pour abregier , ont tous voz predecesseurs donné ce grant nombre de reliques et faite ceste eglise et grant partie du surplus tel que voyez , et le surplus ont fait mes predecesseurs abbez et les seigneurs et dames noz voisins qui gisent ceans .
» Quant Madame eust les reliques baisees et donne une chappe et les deux tunicques avec le parement du grant autel tout de fin veloux velluté cramoisy et tres richement broichié d'or , et ce fait elle s'en cuida retourner , et tendiz que les chevaulz des charioz et autres mangeoient , que on hastoit pour brider , damp Abbés mena Madame en sa chambre chauffer .
La chambre estoit tresbien tendue , nectee , tapissee et verree; comme cellui qui bien aise et joieusement se tenoit et comme tresbon compaignon dist a chascun : « Saillons tous hors et laissons Madame chauffer et soy un peu aisier a son privé , » et ainsi fut .
Et quant Madame et les dames et damoiselles de sa compaignie furent bien chauffees et aisees , Madame fist demander se les charios estoient prestz .
Alors damp Abbés , qui ja avoit dist au maistre d'ostel que Madame disneroit leans , et que tout le mangier estoit appareillié , lui priant que il y voulsist tenir la main .
A ces parolles entra devers Madame damp Abbés , lequel la mena en sa tres gente salecte , telle comme une chambre de parement tres bien tendue , tappissee , naptee , et les fenestres verrees , et tres beau feu , et la estoient trois tables couvertes de tres beau linge merveilleusement , et le dresseoir garny de belle vaisselle a grant largesse .
Et quant Madame vist les tables ainsin mises , dist a damp Abbés : « Abbé , voulez vous ja disner ? » - « Disner ? » dist il , « et ! ma dame , n'est il pas temps ? Voiez ci l'oloige , » ( qu'il avoit fait avancer d'une heure et demi , que sur l'eure de midi frapper estoit ) .
Madame quant oÿ sonner midi se voult haster de partir , et quant damp Abbés vist qu'elle vouloit departir si ly dist : « Ma dame , par la foy que je vous porte , vous ne partirez jusques aiez disné .
» - « Disné ? » dist Madame , « certes je ne pourroie demeurer , car j'ay mout a besoignier .
» - « Hé ! maistre d'ostel , et vous mesdames , soufferrez vous que je soye de ma requeste reffusez ? » Alors les dames et damoiselles et aucunement le maistre d'ostel , qui jeunoient et avoient bon appetit , pensans que trop mieulz disneroient que de l'ordinaire de l'ostel , l'une guinant et boutant l'autre , tant prierent pour la premiere requeste de damp Abbés que Madame s'i consenti .
Alors damp Abbés , comme joieux , gracieux et amiables , prestement a genoulz Madame remercia , et aussi les autres dames et damoiselles .
Lors furent les chevaulz es estables retournez , dont toute la compaignie , ja soit ce qu'ilz fussent bien desjeunez , si en furent ilz tres joieux .
« Ores , » dist damp Abbés , « ma dame , vous estes ou saint temps de penitence et en maison ordonnee a penitence , et pource ne vous esmerveilliez se vous y estes petitement receue et servie , et pour autre raison que jusques arsoir bien tart de vostre venue ne savoie riens .
» - « Abbé , » dist Madame , « nous ne pouons que bien estre .
» Alors damp Abbés demanda l'eaue pour laver les mains , qui estoit toute aigue rose tiede , dont Madame et les autres firent grant joye .
Madame voult que damp Abbés comme prelast lavast premiers , mais il ne le voult onques faire , mais pour donner fin aux prieres de Madame s'en ala laver au dressoir .
Lors fut la table levee et Madame dist a damp Abbés qu'il s'asseist et il respondist : « Ma dame , vous estes dame et abbeesse de ceans , asseez vous et laissiez faire a moy .
» Quant Madame fust assise et au bas bout de sa table madame Jehanne , madame Katherine et le seigneur de Gency , qui avec elle estoit , y furent assis , a la IJe table le prieur du couvent , Ysabel et les autres damoiselles et deux ou trois escuiers et messire Geoffroy de Saint Amant viz a viz de Ysabel , alors damp Abbés , sur son col une serviecte , s'en va au dressoir au vin et fait servir Madame de toctees a l'ypocras blanc et aussi toutes les tables , puis les figues de caresme avec le sucre rosties .
Madame , qui moult le prie de seoir , ne le puet faire seoir , disant : « Ma dame , ne vous soit a desplaisir , je tiendray compaignie au maistre d'ostel , et pour ceste foiz lui monstreray le chemin .
» Et quant damp Abbés et le maistre d'ostel furent venus et le premier mez assis , Madame dist a damp Abbés : « Vraiement , abbé , se vous ne vous seez nous nous leverons .
» - « Or bien , ma dame , je vous veul et doy obeir .
» Madame voult faire retirer la table pour l'asseoir , mais damp Abbés dist : « Ja Dieu ne plaise que la table en bouge ja pour moy , » lors fait apporter une scabelle et viz a viz de Madame , un petit plus bas se assist , lors fait servir de vin blanc de Beaune , puis du vermoil de trois ou de quatre façons , dont tous en furent servis .
Que vous diroie je ? Les prieres de faire bonne chiere et de boire les ungs aux autres y furent bien faites et tellement que grant temps avoit que Madame n'avoit fait si bonne chiere , dont en buvant , Madame a damp Abbés et damp Abbés a elle , les yeulz , archiers des cuers , peu a peu commencerent l'un des cuers a l'autre traire , et tellement que les piez couvers de la tres large touaille jusques a terre commencerent de peu a peu l'un a l'autre touchier et puis l'un sur l'autre marchier .
Alors ce tres enflamé dart d'amours fiert le cuer de l'un et puis de l'autre tellement qu'ilz en perdirent le mangier , mais damp Abbés qui de ceste queste nouvelle estoit sur tous le plus joieux boit a l'une et puis a l'autre .
Que voulez vous que je vous die ? Onques abbé ne fut si joyeux : une foiz se lieve et fait porter son escabel devant les dames et la aucun peu s'asiet , et puis va devant les damoiselles et prie de mangier et de faire chiere joieuse , puis va aux femmes de chambre et boit a elles , et revient a Madame et de joye viz a viz d'elle s'asiet .
Lors recommancent leurs archiers d'amours plus fort a traire et de leurs piez l'un sur l'autre marchier plus que encores n'avoient fait .
Des autres bonnes chieres de vins , de viandes , de lemproyes , de saulmons et de mains autres poissons de mer et d'eaue doulce , pour abregier , dont ilz furent servis , j'en laisse quant a present a en parler plus avant , pour venir au surplus de l'istoire , qui est gracieuse .
Comment Madame et damp Abbés deviserent et comment elle le remercia .
L'ACTEUR .
- Quant les tables furent levees et le maistre d'ostel et tous les autres furent alez disner , Madame remercia damp Abbés de la bonne chiere qu'il avoit faite et de parolles en parolles , de pas en pas , furent a l'autre bout de la sale , ou deviserent de joieusetez jusques a ce que tous furent disnez .
Et endemantiers que les darrains disnoient , pour reposer Madame fist de tres beaus linges son lit appareillier , et quant le maistre d'ostel eust disné , Madame commanda les charios traire .
« Comment , ma dame ? » dist damp Abbés , « voulez vous rompre les bonnes coustumes de ceans ? » - « Et quelles sont elles ? » - « Ma dame , elles sont telles que se aucunes dames d'onneur ou damoiselles y ont disné , il fault qu'elles et leur compaignie se couchent , dorment ou veillent , soit en yver ou en esté , et s'elles y ont souppé , pour celle nuyt je leur laisse ma chambre et m'en vois ailleurs loigier , et pource , madame , l'usaige de ceste vostre abbaye ne devez pas reffuser .
» Tant furent les prieres de damp Abbés et des dames que Madame fut gracieuse et voult entretenir celle coustume , lors Madame entra en sa chambre et la fut le vin et les espices appareillés , la porte fut fermee et Madame jusques a vespres s'en va reposer .
Comment damp Abbés fut loez .
Quant les dames et damoiselles furent a par elles , lors Ysabel print a parler et dist : « Vous ne dictes riens , ma dame , ne vous autres soctes , de la bonne chiere de damp Abbés et comment il nous a festoïes et tenues aises de bons vins , de bonnes viandes et de bons poissons a grant largesse .
» - « Certes , » dist Madame , « il me semble estre homme de bien .
» - « Comment de bien ? » dist madame Jehanne , « onques si gracieux moynne ne vy .
» - « Et vous , ma dame , » dist dame Katherine , « vous vous faisiez prier de demeurer .
» - « A ! » dist Ysabel , « je cognus bien a ses prieres que la chose aloit bien et le faisoit de bon cuer .
» Alors les damoiselles toutes ensemble , ainsin que femmes ont acoustumé , loerent les largesses , la joieuseté et la belle personne de damp Abbés tant qu'elles ne se savoient coisier .
Madame , qui ja en estoit ferue , et qui ses duelz avoit obliez , dist a briefves parolles : « Il est tres hommes de bien .
» Et endemantiers que de damps Abbés tant parloient , vespres commencerent a sonner : pour y estre sans dormir les couvint lever .
Et quant vespres furent dictes et que Madame cuida monter , damp Abbés la print par la main et elle lui dist : « Abbé , ou nous menez vous ? » - « Je vous pri , ma dame , » dist damp Abbés , « que je vous maine a un peu de collacion , car il est temps de la faire .
» Et en ce disant damp Abbés la vous prent par dessoubz le bras , et en estraignant la main la maine en la sale basse bien tapissee et a bon feu , ou estoit le dressoir et les tables mises , les salades dessus , cresson , vin aigre , plas de lemprayes rosties , en pasté et en leur saulce , grans soles boulies , frictes et rosties au verjus d'orenge , rougez , barbeaux , saulmons rostis , bouliz et en pasté , grans quarreaulz et grosses carpes , plas d'escrevices , grans et grosses anguilles renversees a la galentine , plas de divers grains couvers de gelee blanche , vermoille et doree , tartres bourbonnoises , talemouses et flans de creisme d'amandes tres grandement sucrees , pommes et poires cuites et crues , amandes sucrees et pelees , cerneaux a l'eaue rose , aussi figues de Melicque , d'Allegarbe et de Marseille , et raisins de Corinthe et de Orte , et maintes autres choses dont pour abregier je me passe , tous mis par ordonnance en façon de bancquet .
Comment Madame fist sa collacion fourree .
Madame , qui jeunoit et ne pensoit prendre que des espices et du vin , trouva ces tables ainsin garnies , et car le traitre dieu d'amours a son disner l'avoit si fierement assaillie que de ses amoreux dars l'eust de mangier toute remplie , neantmoins Nature se voult acquictier , qui ly donna tel appetit qu'elle ne se fist gueres prier , et quant les autres dames de sa compaignie virent Madame assise et damp Abbés ou mylieu de la table viz a viz , chascun ou la plus grant partie se laisserent aux prieres de damp Abbés couler et consoler , aussi pour obeir a Madame et adfin de l'acompaignier , aux deux boutz de la table et des deux costez toutes s'assirent , et pour plus estre joieusement IIIJ ou V des gracieux moynnes entre deux , lors veissiés boire d'autant et mangier a l'avenant .
Que vous diroye ? La joye et la lyesse y fut tant que a tel nombre de gens onques n'avoit esté faite , mais il fault pour celle foiz , a grans regrez et souspirs de Madame , de damp Abbé departir .
Mais au monter ou chariot la fut damp Abbé et les prieurs remercier Madame treshumblement et recommander l'eglise et le couvent , lors Madame dist : « Nous vous verrons assez souvent , car nous entendons de acquerir nostre part de voz pardons plus largement que ores , » ( dont tous en furent tres contens ) « mais quant a vous , abbé , nous vous prions que de voz grans appareilz de viandes vous deportez , car sans faulte vous en avez esté outraigeux et n'en voulons plus .
» - « Et bien , ma dame , de la toctee a la pouldre de duc , au vin blanc et ypocras , au muscadel , a la grenaiche , a la malvesie ou au vin grec , tout ainsin qu'il vous plaira , aprés la messe pour le dengier du temps , ce ne deffendez vous pas ? » - « Si faiz , » dist Madame , « car a ces jours nous entendons jeuner .
» - « Jeuner ? Ma dame , ja pour ce ne lairez vous a jeuner , et je vous en donray l'absolucion .
» Et a ces paroles damp Abbés monta a cheval et une piece convoya Madame et puis print congié d'elle .
Comment Madame et ses femmes se loerent l'une a l'autre de damp Abbés .
L'ACTEUR .
- Quant damp Abbés fut partis et qu'il s'en fut retournez en son abbaye , commencerent ses loenges a qui mieulz le pouoit loer .
Ysabel , qui estoit la plus joieuse , commença la premiere a parler et dist en riant : « Ha ! ma dame , ma dame , tant je vous heoye quant vous reffusiez ces bons disners ! Nul ne doit reffuser le bien quant il advient .
» Alors dist dame Jehanne : « Hé ! vraiement , Ysabel , vous avez tort .
Madame entend de y venir souvent , donques a chascune foiz y doit elle disner ? » Dist madame Katherine : « L'une et l'autre avez tort .
Il n'y avroit point de raison que a chacune foys Madame y deust disner , ne aussi loeroye je point que de foiz a autre elle ne preist l'offre en gré , car sur ma foy il le fait de tresbon cuer , se je ne suis trop deceue , et volentiers , et , qui ne nuyt pas au jeu , j'entens qu'il a bien de quoy .
Et qu'en dictes vous , ma dame , et ne dy je bien ? » Madame , qui les eust toutes oÿes , respondit : « Il souffit de prendre de sa berbis la laynne , et pour ce je m'areste aux toctees a la poudre de duc , a l'ypocras et autres vins estranges et delicieux qui nous doivent bien souffire , Mais vraiement nous entendons a gaignier tous ces pardons ou la plus grant partie , car ne sçavons se y pourrions recouvrer ne retourner en autre temps .
» Et a tant sont a l'ostel venues .
Madame , qui de ce nouvel feu d'amours avoit son cuer enflamé , toute nuyt ne cessa de soy plaindre , gemir et souspirer , tant desirant estoit de reveoir damp Abbés et a lui pouoir bien deviser .
Et damp Abbés , assailli de celles mesmes amours par les doulz et amoreux semblans et regars que l'un a l'autre avoient faiz , ne fut pas toute celle nuyt a sejour , car souspirs et desirs de enflamees amours le garderent bien toute nuyt de dormir .
Et quant le tres desiré jour fut venus , Madame dist a ses femmes que pour mieulz et plus dignement gaynier les pardons que vraiement a damp Abbés , qui prelat estoit et homme a son semblant de grant devocion , se vouloit confesser .
Lors dist dame Jehanne : « Ma dame , ce seroit bien fait , et quant a moy je le fus yer .
» Lors Madame fait monter a cheval le petit Perrin de sa chambre et manda a damp Abbés qu'il venist incontinant a elle .
Damp Abbés fut diligens et a Madame hastivement obeist , lors , a Madame faite la reverence , present toutes ses femmes , Madame publiquement lui dist : « Abbés , pour plus dignement gaynier voz pardons , nous sommes disposée de nous confesser a presbtre .
» - « A ! ma dame , » dist damp Abbés , « or estes vous avec Dieu; et , ma dame , qui est vostre confesseur , pour lui donner quelque puissance , se besoing est ? » Lors dist Madame : « Il n'en y a cy nul plus digne ne si souffisant que vous .
» - « A ! ma dame , ce est donques a cause de la creusse , car du surplus je suis le plus ignorant de tous .
» A ces parolles Madame en sa chambre de atour , bien tendue et tapissee , a tresbon feu , entra , et damp Abbés devotement la suy , puis fut close la porte et deux heures , elle de ses bien fais et amours loialles tres repentant et contricte en tout bien et en tout honneur , a jeu sans villonnie , damp Abbés la confessa tres doulcement .
Et au departir qu'ilz firent , Madame ala a son coffret et print un tresbel et gros ruby ballais lyé en or que en son moien doy lui mist , disant : « Mon cuer , ma seulle pensee et mon vray desir , pour mon tout seul ami je vous retien et espouse de cest anel .
» Alors damp Abbés si tres humblement qu'il peust l'en remercia , puis se pensa d'un commun proverbe qui dit : « Cellui qui sert et ne parsert son loyer pert , » lors a Madame donna l'absolucion et par charité la baisa tres doulcement et print congié , et au passer qu'il fait par la chambre tout saigement dist aux dames et damoiselles : « Jusques a ce qu'elle appelle , nul n'entre leans .
Mes seurs et mes amies , jusques au retour a Dieu vous comment .
» Madame , qui pour reprendre sa couleur que des penitences avoit perdue , demeura seulle aucunement .
Ses dames et damoiselles et toutes ses gens qui pour oïr messe actendoient tant que le reloige XJ heures sonna , lors Madame appella Jehanecte et de son plus simple atour se atourna , et pour mieulz couvrir sa face fist mectre son grant couvrechief et en tel estat , simple et coye , de sa chambre yssi , les yeulz et la chiere basse , va a la messe en devocion et puis disner , et ainsin passa ce jour .
L'andemain mercredi que recommença le pardon Madame y retourna pour les acquerir .
Damp Abbés , tout plain de joye , fist grant foison toctees appareillier , et apprester ypocras et vins estranges de diverses façons , harans blans et sorez et autres viandes pour les compaignons , et au surplus fist tresbien penser des chevaulz .
Quant Madame eust messe oÿe , damp Abbés la prent par soubz le bras et en sa chambre a bon feu la maynne , ou tout le desjuner estoit appareillié , et quant Madame fut bien desjunee damp Abbés la prent et dist : « Ma dame , entendiz que vostre compaignie fera bonne chiere , je vous veul monstrer mon ediffice nouvel , » lors de chambre en chambre tous deux alerent que les dames ne les sceurent trouver .
Et au departir de la chambre secrete , damp Abbés donna a Madame une piece de tres fin veloux noir et plain que depuis secretement elle envoia querir .
Et lors Madame en la grant chambre de parement ou tous estoient revint , et quant ses femmes furent venues Madame comme tres couroucee les tenssa , disant : « Et ! d'ou venez vous ? Je vous avoie dit et cuidoie que vous me suivissiez , mais vous amez mieulz garder le bon feu et les totees que moy acompaignier .
» - « A ! ma dame , par ma foy , nous ne peusmes si tost aler aprés vous que trouver vous peussions .
» « A ! ma dame , » dist damp Abbés , « pour ceste foiz il leur soit pardonné .
» Alors Madame commança les ediffices de damp Abbés qu'elle avoit veus tres grandement a loer , puis s'en va en son charriot monter , et la damp Abbés de elle print congié .
Que vous diroie je ? Ne passa sepmaine de caresme que comme tres devote ne alast les pardons gaynier , et maintesfois sans grant compaignie priveement disner , bancqueter et soupper , et aprés son dormir aux regnards et taissons par ces bois et autres deduiz souventesfois chassier , et par ainsin toute ceste caresme passa le temps joieusement .
Comment la royne ly escript la premiere foys .
L'ACTEUR .
- Advint que les deuz mois qu'elle avoit promis de retourner a la royne furent passez sans sçavoir nouvelles d'elle par lectres ne autrement , dont la royne , de ce tres merveilleuse , par la maniere qui s'ensuit ly escripvi .
« A nostre treschiere et tresamee cousine la etc .
.
.
Treschiere et tresamee cousine , actendu la promesse que avons de vous , dont les deux mois et demi et plus sont ja passez et onques puis vostre partement une seulle nouvelle de par vous ne sceusmes , dont sommes tres esmerveillee , vous requerant de vostre foy que par tout ce present mois vous veulliez acquicter , tant avons desir de vous veoir .
Et se chose voulez que nous puissons , de tresbon cuer l'acomplirons , ainsin que vous dira nostre feal secretaire Julien de Broy , auquel sur ce veulliez adjouster foy comme a nous mesmes .
Treschiere et tresamee cousine , Nostre Sires soit garde de vous .
Escript en nostre ville de Paris le VIIJe jour d'avril .
Bonne .
» Comment Madame , bien entendu les lectres , sans oïr la credence fait a la royne sa response .
L'ACTEUR .
- Endementiers que Madame estoit en l'abbaye pour acquerir les pardons arriva ledit maistre Julien de Broy , secretaire de la royne , qui la trouva a table assise ou disnoit , a laquelle franchement et lyement comme l'un de ses especiaulz amis de court , pensant avoir bonne chiere , ly presenta les lectres de la royne .
Madame , qui de sa venue ne eust que desplaisir et a tres peu de paroles print les lectres de la royne et les leust , dont a cause d'estre plus tost delivree de lui fist haster de disner et lever les tables , puis incontinant s'en va en son hostel pour escripre la response , puis dist a maistre Julien : « Disnez et incontinant venez a moy .
» Damp Abbez , qui gracieux seigneur estoit , fist a maistre Julien tresbonne chiere et s'assist pour deviser vis a viz de lui .
Et entretendiz qu'il disnoit vint a Damp Abbés un de ses braconniers qui dist avoir destourné un tresgrant cerf , acompaignié de X ou XIJ biches , pour veoir un bel deduit .
Lors dist damp Abbés : « Je plains que Madame n'est yci , mais a tout perdre nous actendrons a demain .
» - « Et comment ? » dist maistre Julien a damps Abbés , « Madame va elle chassier volentiers ? » - « Volentiers ? » dist damp Abbés sans y penser , « oÿ , deux ou trois jours la sepmaine , que a cheval que a pyé , puis a une chasse puis a l'autre .
» - « Et ! monseigneur l'abbé , » dist maistre Julien , « estes vous garny de bons chiens et levriers ? » - « Se j'en suis garny ? Oÿ , aussi bien et de tresbons oiseaux , ce sçay je bien , que prelat de France quel qu'il soit .
» - « Sainte Marie ! » dist maistre Julien , « ce vous est grant honneur .
» Et en devisant avec damp Abbés il vist en son doy le tresbel et gros rubi balay qu'il avoit a Madame autrefoiz veu porter , si n'en dist mot , mais ja pour tant n'en pensa mains .
Et quant il eust disné et retenues des parolles de damp Abbés ce qu'il voult , lors prent congié , lui remerciant tresgrandement , puis monta a cheval et a Madame ala comme elle lui avoit dit , a laquelle il dist sa creance , ainsin que la lectre contenoit .
Madame , qui pour soy en delivrer fut diligente et lui bailla sa lectre de response a la royne , qui fut telle qu'il s'ensuit : « A ma tresredoubtee et souveraine dame la royne .
Ma tresredoubtee et souveraine dame , a vostre tresbonne grace , si humblement que je puis me recommande par maistre Julien de Broy vostre secretaire .
J'ay receu vos lectres et bien veu le contenu , dont tant humblement comme je puis vous supplie que de ma promesse faillie vous plaise moy pardonner , a la necessité de ma maladie qui m'a tenue jusques cy , combien que , Dieu mercy , je commence fort a amender .
Et un peu que j'aye besoignié avec mes gens , incontinant seray devers vous , pour acquicter ma foy .
Et au surplus plaise vous moy mander et commander pour tres lyement a mon pouoir obeir , au plaisir du Saint Esperit , ma tres redoubtee et souveraine dame , qui vous aleesse comme desirez .
Escript de ma main le XJe jour d'avril .
Vostre treshumble et obeissante etc .
.
.
» Comment Madame bailla ses lectres a maistre Jullien et lui dist sa credence .
Et quant Madame par sa grant diligence pour soy au plus tost delivrer de maistre Julien incontinent lui bailla sa responce et dist sa creance telle qu'il lui plust et lui fist assez bonne chiere de faire boire de son vin sans plus , combien que en la court il estoit l'un de ses plus obeissans amis et privé d'elle , et pour ce la royne ly avoit envoié , mais du grand desir que Madame avoit de son expedicion et qu'il s'en fust alez , onques ne lui demanda du roy , de seigneur ne de dame de la court , mais lui dist tantost : « Adieu , maistre Julien .
» Maistre Julien , qui avoit oÿ de damp Abbés et de Madame les deduis des chasses qu'ilz faisoient , n'en pensa gueres mains de la verité , print congié d'elle et tira son chemin ou il peust aler le soir au gicte , et erra tant par ses journees qu'il vint a la royne , qui lui dist de tant loing qu'elle le vist : « Belle Cousine vient elle , maistre Julien ? » - « Ma dame , » dist il froidement , « elle se recommande tres humblement a vostre bonne grace et dist que l'avrez briefment , » lors ly presenta sa lectre et puis sa creance dist , et comme saige pour lors ne lui dist plus avant .
La royne , qui de la responce ne de la creance ne fut mie bien contente , a maistre Julien dist : « Est elle en bon point ? » - « En bon point ? » dist maistre Julien .
« Ma dame , onques en meilleur ne la viz .
» - « Et que fait elle , ne en quoy est elle occupee ? » - « Et ! par ma foy , » dist maistre Julien , « ma dame , je ne sçay , car je n'ay mie arresté une heure avec elle que je fus despeschiez ne onques ne peuz parler a dame Jehanne , a dame Katherine , a Ysabel , a homme ne a femme de ses gens , fors a dire , vous soiez le bien venu , et au retour , a Dieu soiez .
» - « Et comment puet ce estre , a ce que vous estes de ses principaulz amis ? » Lors ly compta comment pour gaynier le pardon il avoit esté vers elle en l'abbaye ou il la trouva avec damp Abbés , viz a viz , a table , a bien peu de gens , et comment il ly presenta ses lectres et que aprés la lecture d'icelles elle fist tres macte chiere , fist tantost oster les tables et brider pour soy en aler en son hostel , et comment damp Abbés le fist seoir a table et disner , et comment le braconnier apporta la nouvelle d'avoir destourné un grant cerf et pluseurs biches , ou Madame devoit aler a la chasse , et pluseurs autres choses ly dist , mais du ruby balay qu'il vist ou doy de damp Abbés , comme saige ne parla il onques .
La royne , qui entend ces parolles , pour celle foiz se teust et lui deffent que a quelconque personne n'en die riens , pour garder l'onneur de Madame , en disant que il se falloit aucunes fois puis aux ungs puis aux autres esbanoyer .
Et a ces parolles la royne toute pensive se departi , non cuidant que Madame ainsin mespreist ou voulsist mesprendre ne faire faulte , et se appensa que tout ce mois et demi l'autre actendroit de ly renvoier messaige ne escripre .
Ce mois et l'autre furent passez que Madame devers la royne ne vint ne escripvi aucunement , lors la royne de ce esmerveillie fist faire unes autres lectres sur la substance des precedens .
Le chevaucheur de son escuerie qui porta les lectres , hasté de bien tost revenir , fist diligence telle que sur les champs avec damp Abbés la trouva et presenta ses lectres .
Madame , qui avec damp Abbés devoit soupper la sur les champs , fist sa response par escript qui contenoit que briefment seroit a elle .
Lors le chevaucheur print congié sans boire et sans mangier et sans gueres autre chose lui dire et fist grant diligence de retourner .
La royne , receues et bien veues les lectres , aussi que il ly dist que il l'avoit sur les champs avec damp Abbés trouvee , fut doulante et pensa ce qu'il lui pleust , et en soy pensa que plus ne ly escriproit , et quant elle vouldroit venist ou demeurast tant qu'elle vouldroit .
Madame , qui de laissier son beau pere ly estoit a mortelle doleur , lui dist : « Mon seul ami , tant que je pourray fuir et retarder , vostre tres desiree compaignie soiez certain n'abandonneray .
» Que vous diroye je ? En chasses , en vouler et gibecier et en mains autres deduis une partie de l'esté passerent .
Et a tant laisseray ci a parler des grans plaisirs que l'un et l'autre prenoient , et retourneray au seigneur de Saintré et a ses compaignons .
Comment le seigneur de Saintré et ses compaignons vindrent à la court de l'empereur et comment a leur grant honneur furent par les seigneurs cy aprés nommez delivrez de leurs armes , tous nobles hommes de noms et d'armes , cestassavoir : L'ACTEUR .
- Le comte d'Estainbourg , qui portoit de geulles au chief d'argent , le conte d'Espenchein , qui portoit eschacqueté d'or et de guelles , le seigneur d'Estonnenosse , qui portoit d'argent a torteaux de gueulles , le seigneur de Flouraille , qui portoit d'argent a un saultoir de geulles , le seigneur de Semalle , qui portoit d'or a une croix de sinople , le seigneur de Huffalize , qui portoit d'azur a une croix d'or , le seigneur de Wassebech , qui portoit d'or a un escusson de sinople , le seigneur de Huppain , qui portoit de geulles a trois losanges d'argent , le seigneur de Tongre , qui portoit de vair a une faisse de geulles , le seigneur de Seulp , qui portoit de geulles a une croix d'argent .
Quant la nouvelle fut a la court de l'empereur que dix barons de France venoient et portoient emprise d'armes , le bruit a qui les delivreroit fut grant .
Lors furent les seigneurs et barons cy devant nommez , qui ensemble furent a l'empereur supplier qu'il lui pleust consentir qu'ilz les delivrassent , et l'empereur voluntiers leur octroia .
Alors chascun se mist en point de toutes choses a ce necessaires .
Tous dix ensemble firent aux François leur gracieuse response et n'y eust cellui qui ne donnast au roy d'armes robes , bagues ou vaisselle d'argent .
Si ne tarda pas long temps que leurs fourriers pour leurs loigeis vindrent , et puis eulz dedens VIIJ jours .
L'empereur , comme tres saige prince , fist a lui venir lesdiz seigneurs et voult savoir s'ilz estoient d'acort lesquelz choisiroient , si fist venir en escript les noms des François ainsi que en la lectre nommez estoient .
Pour les oster de debat les fist jouer au sort cellui qu'ilz choisiroient , dont chascun fut tres content .
Comment les François vindrent et le grant honneur que l'on leur fist .
L'ACTEUR .
- Quant le seigneur de Saintré et sa tresbelle compaignie furent de la cité de Coloigne a demie journee pres , place ordonnee ou l'empereur et l'empereris furent venus pour veoir les armes , firent a leurs gens savoir que la estoient et qu'ilz seroient a eulz au soupper , laquelle venue sceue a l'empereur , au devant d'eulz envoya son cousin le duc de Brunsvich pour conduire le seigneur de Saintré , et IX contes pour un a un chascun des autres , et avecques eulz pluseurs barons , bannerez , chevaliers et escuiers , tous nobles hommes grandement acompaigniez , et ainsin fut .
Et quant ilz furent assez pres de la ville , l'empereur ordonna que les deux contes et huit barons qui delivrer les devoient fussent tous vestus pareilles que les François estoient , et au devant d'eulz bien et grandement acompaigniez , et ainsin fut , qui tresgrans joyes et honneurs se firent .
Lors , ainsin comme l'empereur eust ordonné , chascun d'eulz a la senestre de son compaignon se mist , quelxques prieres que les François feissent , et a la destre les premiers contes , et en celle belle ordonnance et compaignie par la cité et devant le palais ou l'empereur et l'empereris estoient furent conduiz en leurs hostelz .
Des autres serimonies et ordonnances de herauz , de trompectes et de menestriers pour abregier je me passe , aussi des honneurs et bonnes chieres que les ungs aux autres firent par l'espace de quinze jours que la sejournerent .
Comment fut la bataille et l'ordonnance de l'empereur .
L'ACTEUR .
- Le VIIJme jour aprés leur venue , jour ordonné que la bataille seroit , les lices faites , l'empereur en son hourt , acompaignié des princes de sa court et d'autres princes et barons venus pour veoir ces armes , et l'empereris en son hourt a la senestre , acompaignie de maintes princesses et d'autres dames de grant façon , l'empereur manda le premier cry , du seigneur de Saintré nommeement et de ses neuf compaignons , lesquelz au second appel furent venus .
Et ainsin fut il des Allemens dont , pour abregier , a tres belles et grandes compaignies vindrent .
Et quant les ungs et les autres en leurs pavillons furent et eurent faiz les seremens acoustumez , l'empereur les fist saillir d'une part et d'autre , leurs coctes d'armes vestues , que tresbelle chose estoit , et Saintré ou mylieu des siens .
Lors les deffences furent criees , chascun François qui tenoit sa banerolle en sa main en fist un grant signe de la croix , puis la baisa et la bailla , lors chascun armé de ce qu'il devoit prent sa pavesine en sa main senestre , lors baissa sa visiere et sa lance de giet en sa destre main , et en tresbelle et joieuse contenence , les ungs devant les autres , jusques au commander de l'empereur qu'ilz feissent leurs devoirs et que on les laissast aler .
Alors tant d'un costé comme d'autre , desmarchans comme lyons , a l'assembler et giez de lances deux François furent blessiez , mais non de chose dont ilz laissassent a besoingnier , et trois des Allemens , dont l'un eust le pié percié .
Lors commença la bataille si fiere et dure que merveilles , et tousjours fut combatue sur la partie des Allemens , que pour tel nombre de gens onques semblable ne fut , qui dura moult longuement , en laquelle le seigneur de Saintré avoit ja son compaignon fort arriere desmarchié .
Quant l'empereur vit la vaillance de cestes gens , et que l'un parti ou l'autre failloit que rompist , alors s'escria et dist : « Helas ! ou estoit mon cuer , de souffrir un tel inconvenient ? » Lors hastivement gecta sa flesche en disant : « Ho ! » Lors furent tous prins et tirez chascun parti a son costé et pavillon .
Adonc l'empereur les fist tous devant lui venir et de leurs chiefs et gantelez desarmer , et ordonna faire appareillier les blessiez , puis fist demander a tous XX champions leurs pris que ilz devoient paier l'un a l'autre s'ilz eussent perdu , lesquelz lui furent apportez .
Lors les bailla au roy d'armes de l'Empire et ordonna rendre a chascun le sien et de sa part leur dire les parolles qui s'ensuivent .
Comment le roy d'armes de l'Empire rendit les pris et parla aux champions .
L'ACTEUR .
- Les parolles de l'empereur finees , le roy d'armes descendit et quant vint aux champions leur dist : « Messeigneurs les contes et autres seigneurs allemens et françois tous qui estes cy , le tres chrestien et victorieux prince et nostre souverain seigneur , le roy des Romains et empereur qui est cy , m'a commandé vous dire que vous tous , tant d'un costé que d'autre , Allemens et François , avez au jour d'uy si haultement combatu et honorablement faites voz armes et voz devoirs que ne sont aucuns qui l'eussent peu mieulz faire .
Et tant que a peine quant vous fustes prins pourroit on jugier lequel de vous tous ne quel parti avoit du meilleur , et pour ce veult , juge et ordonne que les ungs aux autres , chascun a son compaignon , donne courtoisement et amiablement son pris comme se il l'avoit gaynié .
Mais pour ce que vous , messeigneurs les François , par voz vaillances avez sans desmarchier tenue la bataille sur le parti et terrain de messeigneurs les Allemens , l'empereur veult , juge et ordonne que pour ce ilz se acquictent et vous paient les premiers , et puis vous a eulz , affin que voz tres belles dames ne perdent point leurs droiz , et encores que au saillir des lices soiez deux , per a per , et vous , messeigneurs les François , pour l'onneur de voz armes et de vous , saillirez a la main destre .
» Et alors tous a genoulz l'empereur remercierent , puis s'aquicterent a grans honneurs les ungs aux autres de leurs pris , et puis comme ordonné estoit ilz saillirent hors .
Lors les ungs des autres prenent congié et s'en vont desarmer en leurs loigeis jusques au soir qu'ilz soupperent avec l'empereur , et l'andemain disner avec l'empereris qui leur firent tresgrans chieres et honneurs .
Et les ungs avec les autres disnerent et soupperent tous les jours jusques au XVe jour de leur venue qu'ilz disnerent de rechief avec l'empereur , et lors de lui et de l'empereris et des autres seigneurs et dames prindrent congié , qui leur donnerent draps d'or et de soyes , vaisselle d'argent et beaux destriers , et mains autres beaux dons , aussi leurs compaignons , et eulz a eulz .
Lors , aprés leurs congiez prins , a cheval monterent , tres grandement acompaigniez de pluseurs seigneurs une bonne lieue .
Alors a tresgrans honneurs et courtoisies doulcement les ungs des autres prindrent congié , et par mains jours aprés loerent , tous et toutes qui la furent , leurs grans honneurs et leurs vaillances , aussi du bel estat et compaignie qu'ilz menoient , disans les ungs aux autres publiquement que se l'empereur eust tant soit peu tardé de les faire prendre et departir que vraiement ilz estoient au dessoubz , car l'un estoit fort blessié ou pyé tout outre , qui ne pouoit plus , et les autres deux avoient ja perdu du sang tant qu'ilz estoient presques pasmez , et oultre avoient perdue place grandement , si que la journee estoit pour eulz .
Et a tant laisseray cy a parler de leurs armes et de leur tres joieux retour et diray de leur venue devers le roy .
Comment le seigneur de Saintré et ses compaignons sont venus a Paris devers le roy .
L'ACTEUR .
- Quant le seigneur de Saintré et les autres seigneurs ses compaignons vindrent par Luserches a Saint Cosme et Saint Damien pellerins et puis le soir a Saint Denis , la nouvelle fut par tout de leur tres joieuse et desiree venue , dont le roy , la royne , les seigneurs et dames et un chascun furent tres joieux .
Au devant leur furent , par l'ordonnance du roy , messeigneurs les ducz de Berry et de Bourgoigne ses freres , qui ou mylieu d'eulz menerent le seigneur de Saintré , et y furent les contes de la Marche , de Flandres , de Clermont , de Retel , de Brienne , du Perche , de Beaumont , d'Arminac , et le conte dalphin d'Auvergne , ordonnez chascun de acompaignier le sien .
Et quant ilz furent devers le roy , qui leur fist tresgrant et bonne chiere , aussi la royne et les autres seigneurs , dames et demoiselles , et tous de la court , dont pour abregier , quant tous eurent faites leurs reverences et bonnes chieres , et que leur retour fut aucun peu reposé , le seigneur de Saintré , tout esboy et esmerveillié de ce qu'il ne vist Madame , comme celle que plus ou monde il desiroit , doubta que fust malade , lors se trait vers madame de Sainte More , sa cousine , et d'unes parolles aprés les autres , comme se riens n'y pensast ly dist : « Hé ! voirement , ma cousine , quant je me advise , est Madame malade , qu'elle n'est point yci ? » « Madame ? » dist elle , « elle est bien malade quant au cuer de la royne; elle a bien pissié en son jaque de soye , car environ IIJ sepmaines ou un mois aprés que vous fustes parti , une maladie la print telle que a veue d'eul toute secchoit tellement que , selon le dit du phisicien de la royne , elle estoit brief eticque ou morte se son air naturel ne l'eust recouvree , et lors pour deux mois la royne ly donna congié , et au bout de deux mois et demi , actendu qu'elle ne venoit , la royne l'envoya requerir de sa foy et escripvi par maistre Julien de Broy , et depuis au chief d'autres deux mois encores ly escripvi , et elle tousjours “ je viens , je viens , ” et encores est a venir .
» Quant monseigneur de Saintré entend qu'elle fut ainsin malade , pensa aux choses qu'elle lui avoit dictes , c'est que jamais son cuer n'avroit joye jusques il seroit revenus , si s'apensa ainsin que vray estoit que pour oblier ses amoreuses douleurs s'en estoit allee , lors fut assez plus joyeux qu'il n'avoit esté , si s'apensa que vraiement avant qu'elle sceust sa venue , par laquelle aussi tost qu'elle la savroit tantost elle retourneroit , mais vraiement il convenoit avant son retour que il l'alast veoir pour plus a lesir avec elle deviser , si fut en ce pensement X ou XIJ jours , lors dist au roy : « Sire , se il estoit vostre bon plaisir pour aucuns jours moy donner congié de aler VIIJ ou X jours veoir madame ma mere qui le m'a mandé , treshumblement vous en vouldroye supplier .
» Le roy lui dist : « Et comment , Saintré ? vous ne pouez arrester ? Mais pour ce que vostre mere le vous a mandé , pour un mois nous vous donnons congié .
» Et quant le seigneur de Saintré l'eust remercié , lors jour et nuyt ne cessa de faire abillier ses gens , et lui aussi et ses chevaulz , pour plus amoreusement complaire a celle qui tout son cuer avoit , puis prent congié du roy , de la royne , et de Messeigneurs , et ne cessa onques tant qu'il vint a la bonne ville a une lieue de l'ostel ou Madame estoit , et la disna , puis se mist en point d'un pourpoint de cramoisy brochié de fin or , de chausses d'escallacte brodees de tres grosses et fines pelles , aux couleurs et devise de Madame , une barrecte de tres fine escarlacte que en ce temps on portoit , ou estoit un tresbel et riche afficquet , acompaignié de deux chevaliers , XIJ escuiers de son hostel , tresbien en point et tous de semblables robes a la devise de Madame , la vint veoir en son hostel .
Et quant il fut a la porte il dist au portier qu'il feist a Madame savoir que la estoit monseigneur de Saintré .
« Vraiement , » dist le portier , « Madame est alee ce matin a l'abbaye oïr messe et puis disner la .
» Lors s'en ala en celle abbaye et trouva que Madame et damp Abbés aprés disner et dormir estoient alez en gibier des esperviers , lors se fist monstrer quel part il les trouveroit , et quant il fut un peu esloingnié il appella IIIJ ou V de ses gens et leur dist : « Picquez d'esperons et alez la , vous la et vous la et vous de la , et se voiés dames a cheval venez a moi .
» Lors chascun ala sur les champs , et ne tarda gueres que l'un tout a courant retourna et dist : « Mon seigneur , j'ay veus environ XX chevaulz , ou sont VJ ou VIIJ dames ou damoiselles atournees .
» Alors le bon chevalier , qui encores les faulses amours de Madame n'avoit sceues ne pensees , tant que cheval peust galopper , ne cuidant jamais veoir l'eure que sa tresbelle et desiree dame il peust veoir , et quant il l'apparceust il eust tout le cuer ravy de joye; ainsin joly que il et tous ses gens estoient , broicha son bel et fringant destrier droit a elle .
La estoit un des moynnes de damp Abbés qui les vist et s'aproucha de damp Abbés et lui dist .
Quant damp Abbés , qui per a per de Madame estoit , vist chevaulz courir , qui fut seur ne fut il pas , car il pensa que fussent aucuns parens de Madame qui se fussent advisez de leurs amours et lui voulsissent son abit fourrer , lors vira et talonna sa mule bien tost a costé , son esprevier sur le poing , et trois moynnes qui portoient grans bouteilles et le gardemangier pour renfreschir , et tant qu'il peust se tira a l'esquart comme s'il n'osast de Madame approuchier , et de fait l'abandonna .
Madame , pour veoir quelz gens c'estoient , son esprevier sur le poing et sur sa grosse haquenee , toute quoye avec ses gens les actendit , et quant ses gens recognurent que c'estoit le seigneur de Saintré , « Dieu , » dist elle , « vous mecte tous et toutes en male estrainne ! Faut il que pour un homme vous ainsin desvoyer ? » Et en disant ces parolles , le seigneur de Saintré , le cuer ravy de joye , prestement descendit , et quant Madame le vist a terre , si hault que pluseurs l'entendirent lui dist : « Ha ! sire , que le tresmal venu soiez vous ! » Le seigneur de Saintré , qui pas n'entendist ces parolles , a tresgrant joye , a un genoil bas , ly toucha la main et dist : « Ha ! ma tresredoubtee dame , comme vous est il ? » - « Comment ? » dist elle , « fault il demander ce c'on voit ? Ne voiés vous que je suis sur ma hacquenee et tiens mon esprevier ? » Alors vira sa hacquenee et appella ses chiens pour giboyer , comme celle qui de lui ne tint nul compte et qui le meprisa .
Le seigneur de Saintré , qui oÿt de Madame sa tres cruelle response , ne sceit que penser , fors que , au passer que les dames et damoiselles firent , a toutes toucha la main , acola et baisa , puis monta a cheval et va aprés Madame , et lors chascun lui vint faire la reverence et saluer , et quant il fut approuchiez de Madame tout pensiz ly dist : « Hélas , ma dame , est ce a bon essiant , ou pour moy essayer , que si feible response m'avez faite , qui suis cellui qui tant vous ay amee , et suis cellui qui onques ne vous desobeÿ ? Hé , ma dame , est il nulluy qui vous ait dit le contraire ? Se il est aucun , vous en verrez la verité .
» Madame , qui desplaisir prenoit de sa compaignie et en toutes ses parolles , lui dist : « Sçavez vous autre chansson chanter que ceste ? Se n'en sçavez , si vous taisiez .
» Et en demantiers que ces parolles estoient , damp Abbés fut asseurez et fist demander au maistre d'ostel par un de ses moynnes qui ce seigneur estoit , et quant damp Abbés sceust que c'estoit le seigneur de Saintré , lors le vint saluer et dist : « Mon tres honoré seigneur , vous et vostre belle compaignie soiez le tres bien venu , car sur ma foy j'avoie plus desir de vous veoir que seigneur de ce monde .
» Le seigneur de Saintré , qui a ces parolles comprint que c'estoit l'abbé , et aux moynnes qui darriés lui estoient , lui dist : « Damp Abbés , vous soiez le tresbien trouvez , et aussi vostre compaignie .
» - « Mon seigneur , » dist damp Abbés , qui du tout fut asseuré , « et que dictes vous de ma tresredoubtee dame qui tant s'est voulu incliner que de prendre la pacience avec son pouvre moynne , et puis venir giboier ? » - « Madame , » fait le seigneur de Saintré , « fait comme dame de tout bien et tout honneur , et est honnorable occupacion pour plus joieusement passer le temps , et si a tousjours amee Sainte Eglise .
» Et a ces paroles , pas a pas damp Abbés se esloigna et laissa Madame et le seigneur de Saintré ensemble , et car ja estoient vespres sonnees , damp Abbés s'aproucha de l'ostel et manda par un de ses moynnes au maistre d'ostel qu'il sceust a Madame se on retendroit le seigneur de Saintré au soupper .
Le maistre d'ostel s'aproucha de Madame et ly dist ce que damp Abbés lui mandoit .
Madame , qui pas bien ne l'entendit de prime face , lui demanda qu'il disoit , lors ly redist si hault que le seigneur de Saintré l'entendit , et quant Madame l'eust entendu , si pensa un bien peu et puis lui dist : « Mandez lui que ce qu'il vouldra en face , mais ne lui dessirez pas sa robe de trop prier .
» Le seigneur de Saintré , qui tout ce eust oÿ et qui cognut bien la chose , se pensa et en soy dist que on ne lui rompist pas sa robe , qui pour bien veoir al farse que au premier prier se consentiroit .
Madame , qui de ses amours premieres ennuyee estoit , dist qu'elle estoit travaillee et que on tirast a l'ostel .
Damps Abbés , qui estoit gracieux sires , estoit ja devant , qui avoit fait tout apprester .
Le seigneur de Saintré , descendu de son cheval , voult Madame aidier a descendre , mais elle demanda un de ses gens , et quant furent tous pié à terre le seigneur de Saintré voult prendre de Madame congié , et ainsin qu'elle lui tendoit la main , damp Abbés , pour monstrer sa courtoisie dist a Madame : « L'en laisserez vous aler ? » - « Je m'en atens a vous et a lui , » dist elle .
Lors damp Abbés lui dist : « He ! monseigneur de Saintré , ne prendrez vous pas avec Madame la pacience ? Et je vous prie que demeurez .
» Alors le seigneur de Saintré dist a damp Abbés : « Monseigneur l'abbé , a vostre premiere requeste ne veul pas desobeïr ne reffuser .
» Lors le seigneur de Saintré retint deux escuiers , un varlet et un paige , sans plus , et renvoia le surplus de ses gens a la bonne ville soupper , et au maistre d'ostel dist que bien tost a l'ostel de Madame revenissent devers lui .
Lors furent les tables mises et le soupper tout prest , Madame lava ses mains seulle et damp Abbés et le seigneur de Saintré aprés , lors pour cause d'estat et de la dignité , damp Abbés fut assiz au hault bout de la table , le viz tourné devers Madame et le doz au bout du banc appoyé , Madame aprés et puis le seigneur de Saintré , dame Jehanne et puis dame Katherine aprés .
Lors tout premiers furent servis de salade , que Madame et damp Abbés mangoient volentiers , puis les grans plas tous combles de lappreaulz , perdriaux et gros pyons d'ostel , et de tres bons vins de Beaune , de Tornu et de Saint Porssain .
Et quant les pansses furent comme remplies , a l'eure que les langues commencent a deslyer , damp Abbé se commença a resveillier et dist : « Ho ! monseigneur de Saintré , resveilliez vous ! resveilliez ! Je boy a vostre pensee , et qu'est ce cy ? Vous ne faites que penser .
» Lors le seigneur de Saintré lui dist : « Monseigneur l'abbé , je me combas a tant de bonnes viandes et de bons vins que je voy devant moy que je n'ay lesir d'autre chose faire .
» » Monseigneur de Saintré , « dist damp Abbés , » « vous ne sçavez , j'ay pluseurs foiz pensé se il peut estre que entre vous nobles hommes , chevaliers et escuiers , qui faites si souvent armes , et quant reviennent ilz dient qu'ilz ont gaignié .
.
.
» Lors tourna son parler a Madame et ly dist : « Ma dame , n'est il pas ainsin ? » - « Vraiement , abbé , » dist Madame , « vous dictes verité , et que peut ce estre ? Beau sire , dictes nous vostre cuidier .
» - « Ma dame , » dist damp Abbés , « voulez vous donques que je le dye ? Ce sera de vostre congié et commandement .
Je ne sçay se monseigneur de Saintré m'en avra nul mauvais gré , mais puis que le voulez , ma dame , mon penser est tel : “ Ils sont pluseurs chevaliers et escuiers en la court du roy , de la royne , et aussi d'autres seigneurs et dames , et aussi d'aucuns autres , qui dient estre des dames si loiaulz amoureuz , et pour acquerir voz graces , s'ilz ne les ont , pleurent devant vous , souspirent et gemissent et font si les doloreux que par force de pitié , entre vous pouvres dames , qui avez les cuers tendres et piteux , fault que en soiez deceues et que tumbez a leurs desirs et en leurs las .
Et puis s'en vont de l'une a l'autre et prenent une emprinse d'une jarrectiere , d'un bracelet , d'une rondelle ou d'un navet - que sçay je , ma dame ? - et puis vous dient un tout seul a X ou XIJ : “ He ! ma dame , je porte ceste emprinse pour l'amour de vous .
” Et ! pouvres dames , comment estes vous abusees de voz amoreux , en pluseurs desquelz n'est pas en ce cas toute loiaulté envers sa dame .
Alors le roy , la royne et tous Messeigneurs les loent et prisent et leur donnent largement de leurs biens , dont ilz se mectent bien en point .
Et n'est il pas vray , ma dame ? qu'en dictes vous ? » Madame , qui de ce oïr fut bien aise , en sousriant lui dist : « Et qui le vous a dit , abbés ? Quant a moy je croy qu'il soit ainsin .
» Et en disant ces parolles elle marchoit sur les piez de damp Abbés .
« Encores , ma dame , vous dy je plus .
Quant ces chevaliers ou escuiers vont faire leurs armes et ont prins congié du roy , se il fait froit ilz s'en vont a ces pales d'Allemaine , se rigollent avec ces fillectes tout l'iver , et s'il fait chault ilz s'en vont en ces dilicieux roiaumes de Cecille et d'Aragon a ces bons vins et a ces bonnes viandes , a ces fontaines et bons fruis et a ces tres beaux jardins , et tout l'esté repaistre leurs yeulz de ces tresbelles dames et aussi gentilz hommes qui leur font tres bonnes chieres et honneurs assez , puis ont un viez menestrier ou trompecte qui porte un viez esmay , et lui donnent une de leur vieilles robes , et crient a la court : “ Monseigneur a gaynié ! Monseigneur a gaynié ! Monseigneur a gaynié , vaillant le pris des armes; ” Et ! pouvres dames , n'y estes vous pas abusees ? Et par ma foy , je vous plain .
» Madame , qui de ces parolles estoit si aise que plus ne pouoit , tourna un peu sa teste et dist au seigneur de Saintré : « Qu'en dictes vous , seigneur de Saintré ? » Le seigneur de Saintré , tres desplaisant de la charge et injures que donnoit aux gentilz hommes damp Abbés , dist a Madame : « Se il vous plaisoit tenir la part des gentilz hommes , vous sçavez bien le contraire , ma dame .
» Lors dist Madame : « Nous avons bien veus d'aucuns qui n'ont pas fait ainsin , mais que sçavons nous des autres ? Quant a nous , nous sommes de l'oppinion de l'abbé .
» Et en disant ces parolles elle lui marchoit sur les piez , en sousriant et guinoiant a damp Abbés .
« Ha ! ma dame , » dist le seigneur de Saintré , « vous parlez ores bien de vostre volenté; si prie a Dieu que cognoissance parfaite vous en doint .
» Dist damp Abbés : « Et quelle cognoissance voulez vous plus que Madame ait que vérité de la chose ? » - « De la verité ? » dist le seigneur de Saintré , « monseigneur l'abbé , au parler de Madame je ne dy riens .
Elle puet dire ce qu'il ly plait .
Mais je respons a voz parolles , qui avez chargiez les chevaliers et escuiers , que se vous fussiez homme a cui je deusse respondre que vous trouveriés a qui parler , mais actendu la dignité et Cellui a qui vous estes je ne dy plus riens , et par aventure quelque foiz vous sera recordé .
» Damp Abbés , qui estoit de feu d'amours tout alumé , comme par moquerie a Madame dist : « Ma dame , c'est par vous que je suis en vostre hostel menassié .
» Et en ce disant la guerre des piez de l'un a l'autre estoit sans cesser , et quant il vist Madame sousrire et guinoyer , sceust bien que le jeu a Madame plaisoit , si dist : « Ha ! monseigneur de Saintré , je ne suis batillier ne homme d'armes pour moy combatre avecques vous; je suis un pouvre simple moynne qui vys de ce que avons pour l'amour de Dieu .
Mais s'il estoit homme , quel qu'il soit , qui voulsist dire le contraire sur ceste querelle , je luicteray a lui .
» - « Feriés ? » dist tantost Madame , « seriez vous bien si hardy ? » - « Hardy , ma dame ? Je ne puis que tumber , mais j'espoir en Dieu et en ma bonne et saine querelle que j'en vendroye au dessus .
Avant ! a il yci homme qui responde de trestous ces batilleurs ? » Le seigneur de Saintré , qui voit les outraigeuses parolles de damp Abbés qui lui sembloit de part en part percier le cuer , et tant plus de la faveur que Madame lui faisoit , voulsist estre mort .
Madame , qui le voit sans dire mot , lui dist : « Hé ! seigneur de Saintré , vous qui estes si vaillant et avez fait comme on dist tant de belles armes , n'oseriez vous luictier a l'abbé ? Certes , se vous ne le faites je diray comme lui .
» - « Hé ! ma dame , » dist il , « vous savez que onques je ne fus luicteur , et ces seigneurs moynnes en sont les maistres , aussi de jouer a la paulme , gecter barres , pierres et paulz de fer , et tous autres essais quant ilz sont a leur privé , et pour ce je sçay bien , ma dame , que contre lui je ne pourroye riens .
» - « Et je vous en prie , » dist Madame .
« Or verray je se vous m'escondirez , et par ma foy , se ne le faites , en toutes places je vous reprouveray et tiendray pour un tres lache cuer de chevalier .
» - « He ! que dictes vous , ma dame ? J'ay assez plus fait pour aucune dame , mais puis que ainsin est , j'acompliray vostre plaisir .
» - « Qu'est ce qu'il dist ? » dist damp Abbés .
« Il dist , » fist Madame , « qu'il ne vous fauldra pas a ce besoing , et qu'il a fait plus fort chose a faire .
» - « Le dist il , ma dame ? Or le verrons .
» Alors sans plus actendre ne lever aucune chose dessur les tables , damp Abbés , tout plain de joye , sailly de table le premier , puis Madame et le seigneur de Saintré , et de ce furent les autres esmerveilliez .
Lors damp Abbés print Madame priveement et en un beau preau la mayne , ouquel le soloy estoit passé , et ly dist : « Ma dame , seez vous cy soubz ce bel aubepin coronné , et serez nostre juge .
» Et Madame s'assist , si tres joieuse que plus ne pouoit , et fist ses femmes asseoir emprés elle; des choses qu'elles appercevoient , combien qu'elles dissimuloient , peu en y avoit a qui la chose pleust .
Lors fist damp Abbés ce que saint Benoist , saint Robert , saint Augustin ne saint Bernart , qui furent prelas de Sainte Eglise , n'eussent mie fait en leur vivant , car illec publiquement se mist en porpoint , destaicha ses chausses , qui a ce temps ne s'entretenoient point , et les avala soubz ses genoulz , aprés vint devant Madame tout le premier , et aprés sa reverence faite , riseement fist un tour en saillant en l'air , monstrant ses grosses cuisses pelues et velues comme un ours .
Aprés vint le seigneur de Saintré , qui a un bout du preau s'estoit desabilliez , ses chausses estans richement brodees a grosses perles , et vint a Madame faire la reverence , en faynant la tresamere douleur qu'il avoit au cuer .
Lors l'un devant l'autre furent , mais ainçois que la lutte fust commencee , damp Abbés se vira a Madame , et par mocquerie a un genoul a terre ly dist : « Ma dame , a joinctes mains vous prie que a monseigneur de Saintré me recommandez .
» Madame , qui cognoissoit bien la force de l'abbé , en sousriant dist au seigneur de Saintré : « He ! sire de Saintré , je vous recommande nostre abbé et vous prie que l'espargniez un petit .
» Le seigneur de Saintré , qui cognut bien la moquerie , dist : « Ha ! ma dame , j'avroie plus grant besoing d'estre a lui recommandé .
» Ces parolles finees , damp Abbés et le seigneur de Saintré s'entreprindrent et tournerent un ou deux tours , lors damp Abbés estant sa jambe et par dedens la lye a celle de Saintré , puis tout a coup se deslye et par dehors le trousse , tellement que les piés du seigneur de Saintré furent assez plus hault que la teste , et sur l'erbe vert l'abati , et en le tenent soubz lui s'escria damp Abbés et a Madame dist : « Ma dame ! ma dame ! recommandez moy au seigneur de Saintré ! » Lors Madame en tresfort riant lui dist : « Ha ! sire de Saintré , aiez por recommandé l'abbé , » mais de joye qu'elle avoit et de rire a peine pouoit elle parler .
Lors damp Abbés se leva et remist sur ses piez et en riant a Madame elle lui dist : « Encore une autre foiz , une autre foiz ! » Alors damp Abbés dist a Madame si hault que le seigneur de Saintré et tous l'oïrent : « Ma dame , ce que j'ay fait c'est pour l'amour de la querelle dont Dieu et amours me ont esté tesmoings .
Mais se le seigneur de Saintré vouloit soustenir qu'il amast plus loialment sa dame que ne faiz la mienne , veez ci un simple et feible moynne qui a ceste bataille le combatré » - « Feriez ? » dist Madame .
« Se le feroye ? par Dieu oÿ , contre tous ceulz qui vouldront venir a moy .
» Alors Madame , tout en riant , au seigneur de Saintré dist : « Qu'en dictes vous , beau sire ? Est il cuer de gentil homme qui n'y respondist ? » - « Ma dame , » dist le seigneur de Saintré , « il n'est cuer de gentil homme qui a un son pareil ne respondist et en la façon que en tel cas appartient .
» - « Ce sont excuses , » dist Madame , « aussi voulliez vous excuser de l'autre querelle .
Bien fait a reprouchier le cuer d'un gentil homme qui pour une lutte n'ose soustenir sa loyaulté .
Et en verité je croy que qui bien y querroit , que en vous peu s'en trouveroit .
» - « Hélas ! ma dame , » dist le seigneur de Saintré , « et pour quoy dictes vous cecy ? » - « Je le dy car vous sentez avoir tort et il est ainsin .
» Alors le seigneur de Saintré dist : « Or voy je bien , ma dame , qu'il fault recommencier a luictier et qu'il n'est excuse tant soit raisonnable qui vous en peust desmouvoir , et puis qu'il vous plait j'en suis contens .
» Damp Abbés , qui oioit toutes ces choses , par maniere de farsse dist : A ! ma dame , je n'oseroye , car se ne fust le bon droit que j'avoie , il m'eust foulé et mis au bas , tant ay trouvé de force en lui qu'il n'est pas de merveilles s'il a tant de gens desconfiz , mais puis que j'en ay emprins la querelle je la veul soustenir , et lors arriere ! arriere ! » et chascun arriere se retrait , et damp Abbés , qui estoit desgoujonnez et hors de toute constance ou sens arresté , se prinst a escrier : « Ha ! loiaulté , garde ton droit ! » Et a ces parolles au seigneur de Saintré vint par le tour d'une estrappe , a bien peu qu'il ne l'emporta , mais tant virerent et tournerent que d'une autre trousse assez plus forte que la premiere le seigneur de Saintré abbatist , et puis dist : « Ma dame et nostre juge , ay je bien fait mon devoir ? Qui est le plus loial ? » - « Qui l'est ? » dist Madame , « vous qui l'avez gagnié .
» Le pouvre seigneur de Saintré , qui de la luicte et du grant plaisir que Madame y avoit prins , et mesmement a le veoir le plus feible ou moins saichant de luictier , ne savoit un seul mot dire .
Lors chascun s'en ala revestir .
Les deux escuiers qui pour le servir demeurez estoient cuiderent bien de dueil morir quant ilz virent que damp Abbés et Madame se farssoient et desrisoient dudit seigneur de Saintré , qui tant estoit honnorable et vaillant chevalier que de son pareil ne peust on pas finer ou roiaume de France , et lui dirent : « Vous ne serez pas homme se vous ne vous en vengiez de ceste grant desrision , » et il leur dist : « Ne vous en soussiez; aiez en pacience comme moy et me laissiez faire .
» Le seigneur de Saintré , qui de tous poins avoit si tres faulcement perdue l'amour de sa dame par la desloiauté d'elle , que tant et si loialment servie avoit , comme bien actrempé print en soy maniere telle comme se de tout ce ne fust riens esté .
Lors a grant façon de lye chiere vient redoubler la lyesse de Madame avec celle de damp Abbés et leur dist : « Hélas , ma dame , et que ce fut grant donmaige quant un si bel et si puissant corps d'omme comme monseigneur l'abbé est n'a esté mis aux armes pour tenir en une frontiere contre les ennemis de ce roiaume , car je ne cognois deux ne trois , tant soient puissans hommes , qu'il ne les eust bien mis a fin .
» Damp Abbés , qui oÿst de telz loenges , se lieve en l'air et tout en tour fait un sault devant Madame et sa compaignie .
Alors il commande le vin et les serises pour renfreschir a apporter .
De l'embassade du couvent .
L'ACTEUR .
- Et en dementiers que ces parolles estoient , les prieurs et anciens religieux du couvent , ausquelz la vie de damp Abbés desplaisoit grandement , et tant plus que ja ilz avoient oÿ parler de la luite et des moqueries de Madame et de damp Abbés , qui aussi ne monstroit pas ne ne faisoit les euvres de bon religieux , mais d'omme dissolut et de chaitive vie , ordonnerent que deux d'eulz a damp Abbés yroient parler de par le couvent , et qui diroient les parolles qui s'ensuivent .
L'ambassade du couvent .
« Reverend pere en Dieu et nostre treshonoré seigneur , les prieurs et administrateurs de vostre couvent , una voce dicentes , aprés leurs humbles et convenables recommandacions , a vous nous envoient .
Ilz ont sceu que vous par pluseurs foiz avez donné a nostre tresredoubtee dame mains disners , souppers et autres deduiz , dont en tant qu'elle est nostre patronne et fonderesse , tout le couvent en est content , et de tant mieulz quant avez a ce soupper amené un tel seigneur que le seigneur de Saintré , duquel par tout sont de belles nouvelles , et qui est si prouchain familier de nostre seigneur le roy .
Mais de tant que vous estes avancié et ingeré de l'avoir requis a luicte , et pluseurs foiz abatu et vous en estre mocqué , qui n'appartient a estat de prelat ne a autre religieux le faire en la façon qu'avez fait ainsin publiquement , qui est chose a vous et a nous deffendue par noz rigle et status , tout le couvent en est tres desplaisant et couroucié , vous priant et suppliant que vous deportez et que avant son departement faites tant qu'il n'ait cause de soy blasmer de vous ne du couvent , ou autrement le couvent par nous vous fait a savoir que se aucune malveillance ne nouvelle en advient qui au couvent porte prejudice ne inconveniant quel qu'il soit , il s'en excusera et s'en deschargera du tout sur vous .
Et de ce vous plaise a chascun pardonner .
» La responce de damp Abbés et le remede que il print .
L'ACTEUR .
- Damp Abbés , aiant oÿes les nouvelles et parolles de son couvent , leur respondit : « Prieurs , alez au couvent et leur dictes que ce que j'ay fait n'a esté que par joieuseté , et qu'ilz ne s'en soussient , car avant qu'il parte je mectray bonne fin en tout .
» Comment damp Abbés rapaisa le seigneur de Saintré .
L'ACTEUR .
- Endementiers que l'embassade du couvent se faisoit , le vin et les serises furent apportees; lors burent les ungs aux autres par ainsin bonne chiere que gens peussent faire , et quant tous eurent beu , damp Abbés print par la main le seigneur de Saintré et a part lui dist : « Monseigneur de Saintré , il a pleu a Dieu moy faire tant de grace que une foys je vous voy en mon hostel , qui est bien vostre s'il vous plait , laquelle chose des pieç'a je desiroye pour le bien qui en vous est , vous suppliant que demain encores avec Madame me faciez tant d'onneur que de prendre le disner en pacience , et que de ce ne me reffusez .
Et en verité vous me ferez tres singuler plaisir .
» Response du seigneur de Saintré et les prieres de damp Abbés .
SAINTRé .
- « Monseigneur l'abbé , de vostre soupper et de la tresgrande et bonne chiere que pour la premiere foiz m'avez faite , tout comme je puis vous remercie , aussi de l'euffre de vostre disner a demain , lequel en vérité pour les affaires que j'ay a la bonne ville ne vous puis ores accorder .
» - « Hélas ! non ? » dist damp Abbés , « mon seigneur , se par joieuseté j'ay fait chose qui a vostre desplaisance soit , veulliez le moy pardonner .
Mon seigneur , j'ay une des belles et bonnes mules de ce roiaume et la meilleur , ce sçay je bien , et ay un des bons et meilleurs faucons au heron et a la riviere que l'en puist trouver , et si ay IIJm escus comme le pape ou comme le roy et non plus; si vous requier , prie et supplie tant que je puis que l'un , les deux , ou les trois de mes offres vous prenez en gré et que je demeure bien de vous , et me pardonnez .
» L'ACTEUR .
- Le seigneur de Saintré , qui n'a besoing de ses escuz , d'oisiaux , ne de mule , tres gracieusement le remercie , et pour le contenter lui dist : « Monseigneur l'abbé , je ne monte point sur mule , de vos IIJm escus je m'en serviroie se il m'en estoit besoing , et de vostre si tresbon faucon , pour l'amour de vous je le retien par ainsin que le me garderez , afin que se nul le vous demande , que puissiez dire qu'il est mien; mais d'une chose vous prie que pour ma premiere requeste ne m'escondissez .
» - « Et quelle ? » dist damp Abbés , « mon seigneur , commandez moy , car sur ma foy , s'il m'est possible je l'accompliray voulentiers .
» - « Ferez ? » dist monseigneur de Saintré .
- « Oïl , par ma religion .
» Lors lui dist : « Que demain vous et Madame vendrez digner avecques moy .
» - « Cela ? » dist damp Abbés , « et je vous promet pour elle et pour moy que vostre plaisir en ce sera fait , par telle condicion que ce sera disner de compaignon .
» L'ACTEUR .
- Alors a tresgrande et lie chiere tous deux a Madame sont venus , et lors le seigneur de Saintré la prie; et quant Madame l'a entendu prestement lui reffuse , disant qu'elle a moult a besoingnier , et n'y vault priere du seigneur de Saintré; lors damp Abbés a part la tire et ly dist : « Ma dame , vous y viendrez , car je l'ay pour tous deux promis et juré , et me feriez grant honte et desplaisir de moy faire ainsin mentir; aussi , ma dame , il pourroit penser de noz amours ce qui en est , et sçavez que de ces fringans et routiers de court comme du feu se fault garder .
Et pour ce , ma dame , vous y viendrez , car par ce je seray son ami , ou je cuide qu'il soit mal de moy a cause de la luicte .
» Alors Madame , qui ne puet damp Abbés reffuser ne escondire , lui dist : « Puis que vous le voulez , je le veul .
» Lors damp Abbés joieusement appella le seigneur de Saintré et lui dist : « Mon seigneur , ma tresredoubtee dame que veez cy vous a reffusé , doubtant que ne voulsissiez faire un tresgrant et excessif appareil et une grant feste et solempnité outraigeuse , mais je l'ay asseuree que non ferez .
» Lors le seigneur de Saintré dist : « Ma dame , et vous monseigneur l'abbé , entre nous gens de court , laissons a vous seigneurs prelas faire ces grans festes , et nous en passons ligierement; bien voulons aucun peu de bonnes viandes et de bons vins se en pouons finer , et de ce que trouver s'en pourra Madame et vous prendrez en gré .
» Et ces parolles dictes , les hacquenees et les chevaulz furent tous prestz , lors Madame et le seigneur de Saintré a damp Abbés remercierent et jusques a demain prindrent congié , et quant Madame fut sur les champs , tant que hacquenee pouoit aler s'en ala batant .
Le seigneur de Saintré en galoppant son destrier de foiz a autre s'aproucha d'elle et ly dist : « Ha ! ma tresredoubtee dame , et que vous ay je mesfait ? Est il personne ou monde qui osast dire et soustenir que je ne vous aye tresloialment amee et servie de tout mon pouoir ? » - « Ha ! sire , » dist Madame , « que vous la sçavez longue ! A vostre luicte l'avez bien monstré .
Or ne parlons plus de ces choses et me laissiez en paix .
» Le seigneur de Saintré , qui tout cler veoit la chose telle qu'estoit , ne desiroit pas en sa grace retourner , ne a la requeste d'elle ne l'eust daignié jamais plus amer ne servir , mais bien ly vouloit remonstrer le villain tort qu'elle lui tenoit et avoit fait , sans riens dire qu'il se fust apparceus de ses nouvelles amours .
Et quant ilz furent en l'ostel de Madame venus , avant que descendre elle lui dist : « Allez vous en , seigneur de Saintré , car j'ay aucun peu a besoingnier , aussi avez vous .
» Ainsin eust congié et adieu jusques a demain .
Le seigneur de Saintré , qui de toutes ces nouvelles choses fut en pensement , se mist a la voye avec ce peu de gens qu'il avoit; droit a la cité s'en ala ou ses gens estoient , si ne erra gueres que toute sa compaignie trouva comme il avoit ordonné .
Lors appella son maistre d'ostel et lui dist que Madame et damp Abbés venoient demain en son loigeis disner , et qu'il feist toute diligence d'avoir de bonnes viandes et de bons vins pour en estre bien servis , et pour leur compaignie des mesmes vins et viandes dont il seroient servis largement .
D'autre part lui ordonna qu'il eust du tout compté et bien paié l'oste , tant des chevaulz comme de la belle chiere , et que quant seroit paié encores lui donnast X escus pour le faire bien contens , et deux escus pour le service des varlez et meschines de l'ostel , et si ordonna que le bien matin ses coursiers , son bahu et la plus grant partie de ses gens s'en alassent et ne demeurast que XIJ de ses gens; et ainsi fut fait .
Et quant il fut en son loigeois descendu il fist appeller l'oste et a part lui dist : « Beaus hostes , en ceste ville a il nul gentil homme ou bourgois de la forme de cest grant escuier cy ? » et lui monstra un de ses gens .
« Mon seigneur , » dist l'oste , « oïl , assez .
» - « Mais savez vous qu'ilz aient harnois complez et qu'ilz soient beaus ? » « Ilz ont harnois complez et tresbeaus .
» Lors demanda le nom de cellui qui estoit le mieulz armé et lui pria qu'il le feist venir a lui , et ainsin fist .
Et quant le bourgois fut venus et faite sa reverence au seigneur de Saintré , duquel gracieusement s'acointa , il lui dist : « Jaques , qui est le bourgois de ceste ville mieulz armé ? » - « Mon seigneur , » dist Jaques , « mains en y a , mais ja soit ce que ne le vaille , si suis je aussi bien armé pour V ou VJ paires de beaus harnois complez que bourgois de ceste ville ne gentil homme de ce pays .
» - « Voire ? » dist le seigneur de Saintré , « par monseigneur saint Jaques , de tant faites vous plus a prisier et a loer .
Vous avez le harnois pour vostre corps : m'en fineriez vous d'un autre qui servist a ce chevalier que vous veez la ? et lui monstra un chevalier semblable a sa personne .
« Mon seigneur , dist il , je vous fourniray de tout aussi beaus et aussi bons que en serez content .
Mais voulez vous bassinez , salades a bavieres ou heaumes ? » - « Jaquet , mon frere , je veul a bassinez , et aussi deux haiches pareilles , et ne vous soussiez , car vous n'y perdrez riens .
» - « Perdre ? » dist Jaquet , qui tres joyeux estoit d'avoir l'acointance du seigneur de Saintré , « mon seigneur , tout quanque j'ay est vostre et a voz commandemens , et quand vous plaira de les avoir ? » - « Je les vouldroie avoir maintenant , mais que en coffre ou en sacz les me faites apporter , que nul ne s'en puisse apparcevoir .
» Jaques incontinant s'en va en son hostel et les deux harnois beaus et clers avec les haiches secretement fait apporter , dont le seigneur de Saintré fut tres content .
Et quant la nuyt fut passee et le jour venu que le seigneur de Saintré eust oÿe sa messe , tout son bagaige et toutes ses gens partis , fors les XIJ qu'il avoit retenus , la viende du disner fut comme preste et les tables mises , il monta a cheval atout sa compaignie , lors au devant de Madame va , et quant eust erré environ la moitié de la voye , il trouva Madame et damp Abbés sur les champs , lors gracieusement s'entresaluerent , et damp Abbés commença et dist : « Haro ! qui parle du loup , il en voit la queue .
Les oroilles , monseigneur de Saintré , vous cornoient elles point ? » - « Je ne sçay , » dist le seigneur de Saintré , « car je pensoye a la grant pacience que vous prendrez .
Avez vous point desgeuné , ma dame , ne vous , monseigneur l'abbé ? » - « Oïl , » dist Madame , « pour la doubte de ces bruynes nous avons desgeuné de toctees a l'ypocras et a la pouldre de duc .
» - « Bon prou vous puist il faire , ma dame , et a monseigneur l'abbé aussi .
» Dont en devisant tous trois ensemble , le parler de Madame toudiz s'adreçoit à l'abbé .
Le seigneur de Saintré , voiant perdre ses paroles , tint sa bride et a dame Jehanne voult parler , mais mais elle lui dist que arriez d'elle se tirast , puis va a dame Katherine , a Ysabel , et toutes lui dirent ainsin , car a toutes estoit deffendu non parler a lui; lors retourna a Madame le seigneur de Saintré , et ainsin ne fut gueres que au loigeis sont venus .
Lors le seigneur de Saintré print soubz le bras Madame et en sa chambre et ses femmes mena , aussi damp Abbé tira en une autre , et en demantiers que en leurs chambres ilz se aisoient , il dist a son maistre d'ostel qui incontinent qu'ilz seroient a table que les chevaulz fussent sellez et bridez en l'estable et tous pretz a monter; lors , pour abregier , le disner fut tout prest .
Et quant Madame et damp Abbés eurent leurs mains lavees , et au hault bout de la table comme prelat damp Abbés fut assis , et un peu aprés , Madame , qui ne le voult pas de loing habandonner , et puis les autres deux dames au bas bout , et lui pour priere ne voult onques estre assis , mais mist sur l'espaule la serviecte et va ça et puis la trestous bien servir de bons vins et viandes largement et de maintes façons .
Que vous diroye je ? La fut la joye de damp Abbés au seigneur de Saintré telle que a peine se pourroit deviser .
Et quant les panses furent bien plaines et farcies , et les estomacz arousez et bien abuvrez , le seignur de Saintré demanda a damp Abbés se il fut onques armé .
« Armé ? » dist damp Abbés , « nenil vrayement .
» - « Hé ! Dieu , » dist le seigneur de Saintré , « que ce seroit belle chose que de vous veoir armé ! Et qu'en dictes vous , ma dame ? N'est ce pas verité ? » - « Vraiement , » dist Madame , « je cuide bien et suis certaine que se il estoit armé que tel y a qui de lui se mocque qui gueres n'y gagneroit .
» - « Madame , je ne sçay nul qui s'en mocque , mais je dy que onques ne vy homme qu'il feist plus bel veoir armé , » et lors dist a Perrenet de sa chambre qu'il feist ce qu'il avoit dit .
Lors Perrenet dressa au bout de la sale une table , puis dessus mist le plus grant harnois , sans haiche ne espee .
Et quant damp Abbés vist ce tres bel et luisant harnois , auquel il prent grant plaisir , et s'estoit oÿ si grandement loer , pensa que pour la largesse du seigneur de Saintré il lui donroit ce harnois et que pour celle cause l'avoit il illec fait apporter , si s'appensa que s'il le requeroit d'armer qu'il n'en seroit ja reffusant .
Lors pour monstrer que tres bien il amoit le harnois , le commença tresfort a loer .
« Et puis qu'il est a vostre gré , » dist le seigneur de Saintré , « s'il vous est bien en point , vraiement vous l'avrez .
» - « Avray , mon seigneur ? » - « Oïl , damp Abbés , et meilleur chose se la me vouliez requerir .
» - « Et par ma foy ! pour l'amour de Madame , je ne mangeray ne buvray jusques a tant que je seray armé .
» Alors s'escria : « Ostez , ostez ces tables , nous n'avons que trop mangié .
» Damp Abbés , tout plain de joye , se mist en pourpoint , et tantost le seigneur de Saintré print un poinçon et assez aguillectes et arma entierement du corps et des jambes damp Abbés , et le bassinet lui mist sur la teste bien cramponné , et puis en ses mains les gantelez .
Et quant damp Abbés fut ainsin du tout armé , si se tourna devant et darriere en soy cointoiant et en disant a Madame et a ses femmes : « Que dictes vous de veoir ce moynne armé ? Le fait il bon veoir ? » - « Moynne ? » dist Madame , « telz moynnes sont bien cler semez .
» - « Hé ! Dieu , que n'ay je une haiche et un qui me voulsist fouler ! » Puis en farsant dist : « Ha ! ma dame , vraiement cest harnois poise plus que le mien , mais il me souffist puis que je l'ay gaynié .
» Et en disant ces parolles , le seigneur de Saintré lui dist : « Vous ne l'avez pas encores gaynié , mais tantost le gaynerez .
» Lors fist apporter l'autre harnois , duquel il fut tantost armé .
Quant Madame oÿt ces paroles et vist le seigneur de Saintré hastivement armer , si doubta de ce qui en advint; elle lui dist : « Sire de Saintré , que entendez vous a faire ? » - « Ma dame , » dist il quant il fut prest , « tantost le verrez .
» - « Je le verray ? » dist Madame , « sire cornart , voulez vous combatre a un abbé ? » Le seigneur de Saintré , estant du tout armé , ordonna a ses gens a bien garder l'uis que nul n'entrast ne yssist hors de la sale , et dist aux dames et damoiselles , aux moynnes et a tous autres qui leans estoient : « Tenez vous la a cel huys , et n'y ait homme ne femme qui se meuve ne dye mot , car qui fera le contraire je lui fendray la teste jusques aux dens ! » Lors veissiés femmes et moynnes de paour tembler , plorer et maudire l'eure que ilz estoient la assemblez .
Lors il vint a Madame et ly dist : « De vostre grace tres volentiers voulsistes estre juge de la luicte de damp Abbés et de moy; or vous prie je treshumblement que le veulliés estre de la luicte a laquelle j'ay aprins a luictier , et que avec moy soiez a faire la requeste a damp Abbés .
» - « Je ne sçay quelle requeste , » dist Madame , « se vous lui faites un seul desplaisir je l'advoue fait a moy et le pren en ma garde .
» Le seigneur de Saintré vient a damp Abbés et lui dist : « Damp Abbés , a la requeste de Madame et la vostre je luictay deux foiz a vous , deux saulz de trousse dont encores me sens , et ne m'y valu excuse que a sa requeste et a la vostre je ne passasse par la .
Ores je vous requier et prie , aussi pour l'amour de la dame que si loialment amez , que nous luictons a la façon que j'ay aprins a luictier .
» - « Ha ! monseigneur de Saintré , » dist damp Abbés , « je ne savroie luictier armé .
» Alors le seigneur de Saintré dist : « Vous par la ou par la fenestre passerez .
» Madame , qui de tous poins veoit le seigneur de Saintré a combatre meu et deliberé , moult felonneusement lui dist : « Sire de Saintré , nous voulons et vous commandons que sur peine d'encheoir en nostre indignacion , incontinant tous deux vous desarmez , et se ne le faites , comme fol et cornart nous vous ferons du corps et de la vie couroucier et pugnir .
» Quant le seigneur de Saintré se voit ainsin villener et menassier a la faveur et pour l'amour de damp Abbés ly dist : « Or faulse desloialle telle , telle et telle que vous estes , je vous ay si tresloialment servie longuement que onques homme puist servir et complaire a femme , et maintenant pour un ribaut moynne dont vous estes acointie si faulsement et deloialment vous estes deshonoree et m'avez abandonné; et a celle fin qu'il vous en souvienne et que pour lui ne autre ne me devez villener ne menassier , je vous donray .
.
.
non mie tel loyer qu'il y affiert , a l'exemple des autres desloialles femmes .
» Lors la prent par le touppet de son atour , haussa la paulme pour ly donner une coupple de soufflez , mais a cop se retint , aiant memoire des grans biens qu'elle lui avoit faiz , et qu'il en pourroit estre blasmez; et tout en plorant et comme de dueil pasmee la fist sur le banc seoir que onques ne s'en osa mouvoir .
Lors fist apporter deux haiches , deux espees et deux dagues qu'il fait ceindre et baillier es mains de damp Abbés pour en prendre le chois , puis lui dist : « Damp Abbés , damp Abbés , souvienne vous des injures que avez dictes des chevaliers et escuiers qui vont par le monde faire armes pour leurs honneurs acroistre , car vous le comparrez .
Or , damp Abbés , vous deffendez , » et lors baissa sa visiere et fist baissier celle de damp Abbés et desmarche contre lui .
Et quant damp Abbés vist que force lui estoit de lui combatre et revanchier , haussa haiche et par tel force que , s'il eust actaint le seigneur de Saintré a la force et puissance qu'il avoit et aussi a l'avantaige qu'i avoit d'estre plus hault il l'eust a terre porté ou navré , ce que Madame eust bien voulu , mais par la volenté de Dieu et des avantaiges qu'il savoit en tel fait d'armes , il se couvrist et receut ce cop de sa haiche .
Et , ce fait , le seigneur de Saintré de la pointe de sa haiche l'enferra et le fist a force reculer jusques a un banc viz a viz de Madame et le tumba a la renverse , et au cheoir se donna tel cop qu'il sembla que tout fondist embas , criant : « Mercy ! mercy ! mercy ! ma dame .
A ! monseigneur de Saintré , pour Dieu mercy ! » Le seigneur de Saintré , esprins de maltalent a cause de villonies et moqueries dont a esté cy devant parlé , deliberé fut de le mectre a fin , et en haussant sa haiche en memoire lui vindrent les vers esquelz sont contenues les saintes parolles que Nostre Seigneur dist ou Vielz Testament in Deutronomi et ou Ve livre de la Bible qui dient : Quicunque fuderit sanguinem humanum , fundetur sanguis illius .
Encores dist il en sa Passion : Qui gladio percussit , gladio peribit .
Encores dist il a David : Non edificabis michi domum , quia vir sanguinium es .
Encores dist il par la bouche de David : Vir sanguinium et dolosi non dimidiabunt dies suos .
Encores par la bouche de David dist il : Virum sanguinum et dolosum abhorabitur Dominus .
Et encores la mesmes dist il : Si occideris , Deus , peccatores , viri sanguinum , declinate a me .
Et tant d'autres pitiez , mercis , et misericorde nous a il commandez et en sa propre personne commandees et monstrees que par ce le seigneur de Saintré se detint de a la mort proceder .
Toutesfois , fut pour vengence et par divine volenté que a cause du si tres evident et manifeste pechié eust permis le faire ainsin pugnir , il gecta au loing sa haiche et print sa dague en sa main , puis lui haulsa la visiere et lui dist : « Ores , damp Abbés , cognoissez que Dieu est vray juge , quant vostre force et vostre faulz , mauvais et injurieux parler ne ont eu pouoir que ne soiés chastié , et present celle de qui vous vous teniez si fier , par laquelle avez si deshonnestement menty et parlé contre les chevaliers et escuiers , et pour ce celle tres faulse langue le comparra .
» Lors lui perça de sa dague la langue et les deux joues , et en ce point le laissa et lui dist : « Damp Abbés , or avez vous le harnois loialment gaynié .
» Lors se fist desarmer et quant il fut tout desabillié et vist Madame deschevelee et son atour reversé ly dist : « Adieu , dame la plus faulse qui onques fust , » et , ce disant , la vist ceinte d'un tissu bleu ferré d'or , lors la desceingny disant : « Et comment , ma dame , avez vous cuer de porter ceinture bleue ? Couleur bleue signiffie loyaulté , et vraiement vous estes la plus desloialle que je cognoisse; plus ne le porterez .
» Lors ly osta et desceingny celle ceinture , puis la pleya et mist en son sain .
Puis vint aux dames et damoiselles , aux moynnes et a leurs autres gens qui comme brebis aux coings de la sale estoient plorans et leur dist : « Vous estes termoings des choses dictes et faites , qui a mon grant desplaisir sont cause d'avoir fait ce que j'ay fait , et , quant a la desplaisance qu'en avez eues et avez , le me pardonnez , je vous en prie , et a Dieu soiez .
» Lors fut l'uis ouvert , et descendi en bas et a l'oste dist : « Se damp Abbés veult le grant harnois , si lui laissiés , mais le petit et les deux haiches , a Jaquet les rendez et lui dictes qu'il vienne a moy brief .
Beaus ostes , estes vous bien contens ? » Et en ce disant monta a cheval et commanda a Dieu son oste .
Et atant laisseraz cy a parler de lui , qui s'en va a la court , et diray de Madame et de damp Abbés et de leurs gens qui demeurerent bien espavez et en tresgrant deul et melencorie , n'en fault point doubter .
Comment Madame et damp Abbés avec leurs gens sont demourez .
L'ACTEUR .
- Quant Madame refut atournee et que toutes eurent assez plouré et que damp Abbés fut desarmé , fut le serurgien mandé .
La veissiez plours et maudire leurs vies quant onques s'estoient armez .
Damp Abbés , qui ne pouoit parler , fut devestus et couchiés , et puis convint a Madame departir et laissier son ami .
Et qui pour ce oÿst ses plains , ses plours et ses gemirs a cause de damp Abbés , il sembloit que tous ses amis et prouchains parens fussent mors .
Ses femmes disoient : « Ha ! ma dame , nous n'en pensasmes onques mains quant il s'armoit , et que meschief n'en advenist de tant chargier l'onneur des gentilz hommes .
» - « Voire , » dist l'autre , « et de le avoir ainsin traictié et blessié a ce esté bien fait ? » - « Ne vous chault , » dist Madame , « il en sera bien vengié , mais qu'il en soit gary; aussi qu'il m'a voulu batre et m'a villenee et puis ma ceinture emportee , comme murdrier et larron qu'il est .
» Et atant laisseray cy a parler de Madame et de la garison de damp Abbés , qui par l'espace de deux mois s'estoient donné du bon temps ensemble , meilleur que jamais avoient eu par avant , et en fut dure la departie .
Comment Madame revint a la court .
L'ACTEUR .
- Endementiers que Madame et damp Abbés ainsin s'esbatoient , le roi d'un costé et messeigneurs les ducz pluseurs fois se merveilloient de ce que leur Belle Cousine demeuroit tant , dont une foiz entre les autres a la royne en parlerent .
La royne , tres desplaisante , qui ja des nouvelles pressentoit , pour son honneur s'en teust , lors ly prierent qu'elle ly voulsist escripre et par maniere qu'elle venist .
La royne leur dist que dezja l'avoit elle fait et escript par deux messaiges qu'elle avoit envoiez devers elle , et que vraiement venist quant elle vouldroit , mais jamais ne l'en escriproit .
Messeigneurs , qui comprindrent bien le parler de la royne qui tresmal contente d'elle estoit , ly escriprent et envoierent l'un de leurs beaus peres .
Lors fut a Madame mortel force et desplaisance de laissier son confesseur et donner jour qu'elle seroit a la royne sans point faillir , et par ainsin le beau pere et confesseur print congié d'elle , et elle de lui , et s'en revint a la court .
L'ACTEUR .
- Hé ! amours tres faulses , mauvaises et traitres , semblerez vous tousjours enfer qui de angloutir ames onques ne fut saoul ? Ne serez vous aussi jamais saoulez de traveillier cuers et les murtrir ? Dieu et nature vous ont ils donné telle puissance que de prendre et mectre en voz las cuers de papes , d'empereurs , d'empereris , de cardinaulz , de roys , de roynes , de arcevesques , de ducz , de duchesses , de patriarches , de marquis , de marquises , d'evesques , de princes , de princesses , cuers d'abbez , d'abbesses , de contes , de contesses et de gens de tous autres estas et religions espirituelles et temporelles , que d'aucuns en avez prins les cuers , ainsin que en maintes ystoires se treuve en escript , dont vous en estes tres faulsement et mauvaisement servi , et puis a la fin confuse , abandonnez et meritez d'avoir perdu leurs ames , se Dieu n'en a mercy , et leurs honneurs , tesmoings ceulz cy ? - dont pour venir a mon propos je m'en delaisse , qui dit ainsin : L'ACTEUR .
- Quant Madame par celle force fut contrainte de soy partir , tant estoient grans les douleurs de leurs cuers a souffrir que je ne le savroie reciter ne escripre; toutesfoiz , les promesses par damp Abbés furent que souventesfoiz en abit dissimulé la yroit veoir , et par ceste doulce esperance , a tres grans destresses de leurs cuers , prindrent congié l'un de l'autre .
Et eust esté bonne la compaignie se ne fust le departir .
Comment Madame fut a la court , et la bonne chiere que chascun ly fist .
L'ACTEUR .
- Madame , toute pensive et dolente de ses amours , vint a la court , acompaignie de mains seigneurs , contes et barons , chevaliers et escuiers , qui au devant ly furent , fist sa reverence au roy , qui assez bien la recuilli , puis va a la royne qui ly dist : « Vostre venue a esté bien longue .
Il semble que bien amez l'air du pays .
» Puis va a messeigneurs les ducz , qui assez gracieusement la receurent , puis ly dirent : « De vostre venue dictes nous grant mercys .
» Et puis les autres dames et damoiselles , chevaliers et escuiers tous ly vont faire la reverence et festoier , et ainsin passa environ un mois .
Advint que un soir aprés soupper , estant le roy et la royne en un beau pré et grant nombre de dames et de seigneurs , lors le seigneur de Saintré dist a la royne et aux autres dames : « Seez vous toutes cy , si vous compteray une vraye nouvelle et merveilleuse ystoire que l'en m'a de bien loing escripte .
» - « Avant ! » dist la royne , « et pour Dieu que nous le saichons .
» - « Ma dame , seez vous .
» Et lors appella Madame : « Belle cousine et entre vous dames , seons nous toutes et escoutons ceste nouvelle que nous veult dire le seigneur de Saintré .
» Lors la royne s'assist , Madame auprés d'elle , et puis les autres dames et damoiselles , entremeslees d'aucuns seigneurs , chevaliers et escuiers qui la estoient .
Lors en riant dist la royne au sire de Saintré : « Maistre des nouvelles , encommenciez a deviser .
» Comment le seigneur de Saintré , sans riens nommer , compta l'istoire de Madame , de damp Abbés et de lui , et rendit la ceinture a Madame devant la royne et pluseurs autres dames et damoiselles .
L'ACTEUR .
- Le seigneur de Saintré lors commença son compte en la meilleur façon et maniere qu'il sceust et dist : « Ma dame , j'ay nagueres veues unes lectres d'une ystoire vraye et nouvellement advenue en Allemaine , que une tres noble et puissant dame , qui de sa grace print plaisir a un jouvencel bien gentil , et tant de biens , d'onneurs et d'amour lui monstra que par certaine espace de temps elle le fist un renommé chevalier , et tant loialment se entreamerent , comme la lectre dit , que onques plus loiaulz amans ne furent ne amours plus secretes .
» L'ACTEUR .
Mais Fortune , la traitresse , Comme dit le bon Boece , A sa destre plaine d'orgueil , Veult ses sergens mectre en dueil .
Plus soudainement les surprent Que le flot de mer ne se prent , Et les trestourne en si peu d'eure Que le plus bas vient au desseure , Et au dessoubz vient le plus hault , Ne de leurs pleurs riens ne ly chault .
Et quant plus ont doleur et yre , Alors se prent plus fort a rire .
Sa joye est qu'en peu d'espace Le plus chetif bien eureux face .
SAINTRé .
- « Ainsi fut il , ma dame , de ce pouvre maleureux qui tant estoit en grace de sa dame que onques amant de dame ne fut mieulz .
Advint que par la volenté de fortune , pour l'amour d'elle et pour accroistre son honneur il vint en France faire armes , dont il yssi a son honneur .
Mais endementiers que ces choses estoient , sa dame s'acointa d'un grant , gros et puissant de corps moynne qui estoit damp Abbés d'une bonne et riche abbaye , et tant se entreamerent qu'elle en oblia son tresloial ami et serviteur du tout .
» Et lors respondit la royne : « Elle fist sa male joye , que pour un moynne laissier cellui qui tant l'amoit .
» - « Ma dame , il fut ainsin , car je l'ai par lectre que point ne me mentiroit .
Or escoutez , ma dame , et orrez la fin .
» - « Or dictes dont , » dist la royne , « et achivez .
» Et lors de mot a mot l'istoire compte , et premiers comment l'amant les trouva au gibier , comment l'abbé manda a Madame se on le retiendroit au soupper , la responce qu'elle en fist , comment l'amant , pour veoir la farce , ne se fist gueres prier , comment l'abbé et Madame blasonnoient les chevaliers et escuiers qui par le monde aloient faire armes , comment elle mist sus la luicte et en fut juge , comment ils luicterent et se devestirent en pourpoint , et les beaus saulz que l'abbé faisoit devant Madame , les ris , les jeux , les moqueries qu'ilz faisoient a l'occasion de la luicte , et de ce que l'abbé en avoit l'onneur , l'embassade que le couvent en fist , et , pour abregier , comment ilz furent en la cité digner , comment ilz furent armez , et leur bataille , comment a l'abbé en print , aussi les parolles que Madame dist a l'amant en le villenent et menassant pour l'amour de son nouvel ami , comment il mist la main a son touppet , faisant semblant qu'il la voulsist frapper , les parolles que l'amant li dist et comment il ly osta sa ceinture que porter ne devoit de la couleur qu'elle estoit , pour sa desloiauté .
Et aprés ce qu'il eust conclud , fut illec la dame , que l'on cuidoit estre d'Allemaine , tresgrandement blasmee et mesprisee , et fut l'amant de sa bataille et entreprinse tres grandement loez , et de ceste belle nouvelle fut la joye illec si grande que a peine s'en pouoit on departir ne cesser de rire .
Mais Madame la , simple et coye , sans dire mot , a macte chiere escoutoit tout .
Lors le seigneur de Saintré dist a la royne et a la royne et a toutes les dames qui la estoient : « Ma dame , et vous , mes dames , l'istoire demande qu'il doit estre dit de ceste dame , se elle a bien fait ou non ? Et a vous , ma dame , j'en demande la premiere .
» Quant la royne oÿst parler des amours de damp Abbés et d'une dame , doubta aucun peu que pour sa Belle Cousine ne fust , mais , pour ce qu'elle n'avoit point sceue l'amour d'elle et du seigneur de Saintré a certain , ne sçavoit que penser , lors pour veoir que Madame diroit , le commencer a parler de celle dame remist a elle .
Lors elle respondit : « Ma dame , il me soit pardonné , car a ce qu'il a devisé riens ne pensoye .
Mais , s'il vous plait , dictes ou faites dire les autres , ja soit ce que l'on s'en devroit taire , et quant vous et toutes avrez dit j'en diray ce qu'il m'en semble .
» Alors la royne dist : « Puis qu'il fault que comme royne nous commençons , vraiement , Saintré , s'il est ainsin con vous avez dit , nous disons que telle dame est faulse et mauvaise et n'en dirons plus .
» SAINTRé .
- « Or ça , madame de Rethel , et qu'en voulez vous dire ? » - « J'en dy ce que la royne en a dit , et oultre plus c'on la devroit bannir de toute bonne compaignie , s'elle y estoit .
» - « Or ça , vous , madame de Vendosme , qu'en dictes vous ? » - « J'en dy , beaus amis , c'on la devroit lyer sur un asne , le viz devers la queue , et mener par la ville a grant desrision .
» - « Et vous , madame du Perche , quelle est vostre oppinion ? » - « Je dy que la royne et Mesdames qui en ont ja dit ont si bien dit c'on ne pourroit mieulz , et si dy oultre , s'il estoit vray , que telle dame devroit estre despoillee toute nue dez la ceinture en amont et toute reze , puis oindre de miel , puis menee par la ville afin que les mouches li courissent et la picassent , la faulse dame qu'elle est , s'elle est vive , d'avoir laissié son si parfait serviteur , chevalier ou escuier , pour un moynne , et benoist soit l'amant qui ainsin la pugnist ! » Lors n'y eust la dame ne damoiselle que toutes n'en rissent et qui ne s'acordassent esdictes oppinions , desquelles oppinions furent les dames de Beaumont , de Craon , de Graville , de Maulevrier et d'Ivry .
Les hommes qui la estoient escouterent a grant deduit et n'en dirent riens , et par ainsin devant elle furent donnees ces oppinions et oÿ le jugement de sa desloiaulté .
L'ACTEUR .
- Et quant le seigneur de Saintré eust a chascune demandé , et en eurent dit ce que dessus est dit et assez pys , il se tourna a Madame et , le genoul a terre , ly demanda son oppinion comme aux autres .
Madame , qui moult estoit esbaye et ne sçavoit que dire , comme celle a qui l'istoire touchoit de bien pres , tant fut par la royne et autres dames contrainte que force ly fut qu'elle en deist son advis comme les autres , lors dist : « Puis qu'il fault que j'en die , il me semble que cellui amant , chevalier ou escuier , quel qu'il soit , fut tres mal gracieux d'avoir desceinte celle dame et emportee sa sainture comme vous avez dit .
» - « Voire , ma dame , » dist le seigneur de Saintré , « vous ne dictes et ne respondez riens a mon propos ne a ma demande , qui est se la dame a bien fait ou non d'avoir ainsin habandonné son loial amant et serviteur , et n'y sçavez vous autre chose fors que pour avoir desceinte sa tres faulse dame de sa bleue cinture et emportee , comme tres indigne de telle couleur porter , et dictes que pour ce il fut tres malgracieux ? » Lors tira de sa manche la ceinture ferrée d'or en ly disant : « Ma dame , je ne veul plus estre ce tres malgracieux , » et devant la royne et sadicte compaignie de dames , de chevaliers et escuiers , tres gracieusement , a un genoul bas , il la ly mist en son giron .
Et quant la royne et sadicte compaignie virent et oïrent ceste merveilleuse chose , par merveilles et grant esbayssement l'un l'autre regarda et de Madame furent tous et toutes , chascun le puet penser , tres esbays , et ne fait mie a demander s'elle devoit estre bien honteuse , car illec elle perdist toute joye et honneur .
Et cy commenceray la fin de ce compte , priant , requerant et suppliant a toutes dames et damoiselles , bourgoises et autres , de quelque estat que soient , que toutes prenent exemple a ceste si tres noble dame oiseuse qui par druerie se perdist , et veullent bien penser au dit commun qui dist : Onques ne fut feu sans fumee , tant fust il en terre parfont .
C'est a entendre que onques ne fut bien ou mal , tant fust il secret , repost ne obscur , que a la fin ne soit sceu , car ainsin l'a ordonné le vray et trestout puissant juge de toutes choses , auquel ne fault ne on ne puet riens celer , pour meriter les justes et les bons , et pour pugnir les pecheurs et les mauvais , soit en ame , soit en corps ou en honneur , ainsin qu'il fist de ceste dame , et de mains autres hommes et femmes , pugnis par leurs desordonnees volentez .
Ils sont bien des fumees sans feu , c'est a entendre que sont maintes faulses langues desliees de flacteurs a gecter les fumees sans feu , c'est a dire porter et rapporter faulses et mauvaises renommees a hommes et a femmes sans cause et contre raison , mais elles ne peuent porter le feu , c'est la veritable preuve , dont ilz en demeurent de ame , de honneur et maintes foiz du corps perdus et dampnez et sont par darriere villenez et moquez .
L'ACTEUR .
- Et cy donray fin au livre de ce tres vaillant chevalier qui , oultre les armes que j'ay dictes , fut en maintes autres batailles par mer et par terre et fist corps a corps maintes autres armes .
En especial fut l'un de seize chevaliers et escuiers qui combatirent au Caire devant le souldan XXIJ chrestiens regnoiez et les desconfirent pour la foy de Nostre Seigneur; et voiaga tres longuement , qui seroit tres longue chose a vouloir tout reciter .
Et quant le plaisir de Dieu fut a soy vouloir prendre son ame par la mort qui n'esparne nullui , le jour qu'elle clost la porte a la clarté de ses yeulz , il estoit le plus vaillant chevalier tenu du royaume de France , lequel de sa vie naturelle fina ses jours en la ville du Saint Esperit sur le Rosne , aiant prins tous les sains sacremens , ainsin que tous bons et vrais chrestiens doivent faire , et en faisant sa sepulture en terre fut trouvé un petit escrinet ouquel avoit un brevet qui disoit : Cy reposera le corps du plus vaillant chevalier de France , et plus , que pour lors sera .
Duquel « plus » ilz dient qu'il se doit entendre le plus vaillant du monde qui a son temps fust .
Donques , pour amour de ses vaillances , j'ay prins plaisir de veoir ou son corps gist , et de la lasme couchee sur lui prins en memoire les lectres entaillees qui en latin dient ainsin : Hic jacet dominus Johannes de Saintré , miles , senescallus Andegavensis et Senomanensis , camerariusque domini ducis Andegavensis , qui obiit anno domini millesimo CCCmo LXVIIJo die XXVa octobris , cuius anima in pace requiescat .
Amen .
Ores , treshault , excellent et puissant prince et mon tresredoubté seigneur , se aucunement pour trop ou peu escripre je avoie failly , ce que de ligier faire pourroye , actendu que ne suis saige ne aussi clerc , il vous plaise , aussi a tous et a toutes , le moy pardonner , car maintesfoiz tel fait le mieulz qu'i'puet qui ne fait gueres bien , dont n'est pas mervoille , moy qui suis et ay tousjours esté rude et de tresgros engin , en maintien , en faiz et en diz , mais pour acomplir voz prieres qui entre tous les seigneurs me sont entiers commandemens , j'ay fait ce livre dit Saintré , que en façon d'une lectre je vous envoye , en vous suppliant que le prenez en gré .
Et sur ce , pour le present , mon tresredoubté seigneur , autre ne vous escrips , fors que si treshumblement comme je sçay et puis me recommande a vostre tresbonne et desiree grace , ou que je soye , et prie le Dieu des Dieux qu'il vous doint entiere joy de trestous voz desirs .
Escript au Chastellier sur Oise , le VJe jour de mars , l'an de Nostre Seigneur mil quatre cens cinquante et cinq .