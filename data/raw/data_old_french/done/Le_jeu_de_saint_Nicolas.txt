DRAMATIS PERSONAE LI PREECIERES vers 1 1 AUBERONS LI COURLIUS v .
115 LI ROIS v .
122 LI SENESCAUS v .
146 CONNARS v .
225 LI TAVRENIERS OU LI OSTES v .
251 CLIKÉS v .
290 LI AMIRAUS DEL COINE v .
318 LI AMIRAUS D'ORKENIE v .
324 LI AMIRAUS D'OLIFERNE v .
330 LI AMIRAUS DU SEC ARBRE v .
337 LI CRESTÏEN v .
396 UNS CRESTÏENS v .
396 UNS CRESTÏENS v .
401 UNS CRESTYENS v .
405 UNS CRESTÏENS , NOUVIAUS CHEVALIERS v .
408 LI ANGELES v .
412 LI PREUDOM v .
482 DURANS v .
543 CAIGNÉS v .
591 RAOULÉS v .
597 PINCEDÉS v .
651 RASOIRS v .
711 SAINS NICHOLAIS v .
1274 TERVAGANS v .
1512 LI NICOLAIS C'EST LI JUS DE SAINT NICHOLAI LI PREECIERES Oiiés , oiiés , seigneur et dames - Que Dieus vous soit garans as ames - De vostre preu ne vous anuit !
Nous volommes parler anuit De saint Nicolai le confés , Qui tant biaus miracles a fais .
Che nous content li voir disant Qu'en sa vie trouvons lisant Que jadis fu uns rois paiiens Qui marchissoit as crestiens; Chascun jour ert entr'eus la guerre .
Un jour fist li paiens requerre Les crestïens en itel point Que il ne se gaitoient point; Decheü furent et souspris , Mout en i ot et mors et pris .
Legierement les desconfirent , Tant qu'en une manoque virent Ourer un preudomme d'eage A genous devant une ymage De saint Nicolai le baron .
La vinrent li cuivert felon , Mout li firent honte et anui; Puis prisent et l'image et lui , Mout ferm l'adestrerent et tinrent , Tant que il devant le roy vinrent , Qui mout fu liés de le victoire .
E chil li conterent l'estoire Del crestïen , che fu la somme .
« Vilains , dist li rois au preudome , En chel fust as i tu creanche ?
- Sire , ains est fais en le sanlanche Saint Nicolai , que je mout aim .
Pour che l'aour je et reclaim Que nus hom qui l'apiaut de cuer N'iert ja esgarés a nul fuer; Et s'est si bonne garde eslite Que il monteploie et pourfite Canque on li commande a garder .
- Vilains , je te ferai larder , S'il ne monteploie et pourgarde Mon tresor; je li met en garde , Pour ti sousprendre a occoison .
» A tant le fait metre en prison Et un carquan ou col fremer; Puis fist ses escrins deffremer Et deseure couchier l'image; Puis dist , se nus l'en fait damage Et il ne l'en set rendre conte , Mis iert li crestïens a honte .
Ensi commanda son avoir , Tant c'as larrons vint assavoir; Une nuit il troi s'assanlerent , Au tresor vinrent , si l'emblerent .
Et quant il l'en orent porté , Si leur donna Dieus volenté De dormir : tés sommes lor vint Qu'iloeuc endormir les couvint , Ne sai ou , en un abitacle .
Mais pour abregier le miracle , M'en passe outre , selonc l'escrit .
Et quant che sot li rois et vit Que son tresor a desmané , Lors se tint il a engané .
Le vilain a mener commande; Quant il le vit , se li demande : « Vilains , pour coi m'as tu dechut ?
» A paines respondre li lut Le preudome , si le menoient Chil qui d'ambes pars le tenoient; L'un le boute , l'autre le sache .
Li roys commande c'on le fache Morir de mort laide et despite .
« A !
roys , pour Dieu , car me respite !
Anuit mais !
fait li crestïens , Savoir se ja de ches lïens Me geteroit sains Nicolais .
» A grant paine l'en fist relais .
Mais issi le conte le lettre Qu'en se chartre le fist remetre .
Et quant remis fu en prison , Toute nuit fu a orison; Onques de plourer ne cessa .
Sains Nicolais s'achemina , Qui n'ouvlie pas son serjant; As larrons en vint ataignant , Ses esvilla , car il dormirent .
Et maintenant quant il le virent , Si furent loeus entalenté D'esploitier a se volenté; Et il , sans point de deporter , Lor fist arriere reporter Le tresor , sans point de demeure , Et mettre l'ymage deseure Ensi comme il l'orent trouvé .
Quant li roys l'ot ensi prouvé Le haut miracle du bon saint , Lors commanda que on li maint Le preudomme sans lui grever .
Baptisier se fist et lever Et lui et ses autres paiens .
Preudom fu et bons crestïens; Ainc puis n'ot de mal faire envie .
Signeur , che trouvons en le vie Del saint dont anuit est la veille .
Pour che n'aiés pas grant merveille Se vous veés aucun affaire; Car canques vous nous verrés faire Sera essamples sans douter Del miracle representer Ensi con je devisé l'ai .
Del miracle saint Nicolai Est chis jeus fais et estorés .
Or nous faites pais , si l'orrés .
Au palais du roi d'Afrique : Auberon , le Roi , le Sénéchal , la statue de Tervagan AUBERONS LI COURLIUS Roys , chil Mahom qui te fist né Saut et gart toi et ten barné Et te doinst forche de resqueurre De chiaus qui te sont courut seure Et te terre escillent et proient Et nos dieus n'onneurent ne proient , Ains sont crestïen de put lin !
LI ROIS A AUBERON Ostés !
pour mon dieu Apolin , Sont dont crestïen en ma terre ?
Ont il esmeüe la guerre ?
Sont il si hardi ne si os ?
AUBERONS AU ROI Rois , tés empires ne teuls os Ne fu , puis que Noeus fist l'arche , Con est entree en ceste marche .
Par tout keurent ja li fourrier , Putain et ribaut et houlier Vont le païs ardant a poutre .
Roys , s'or ne penses de rescourre , Mise est a perte et a lagan .
LI ROIS A TERVAGAN A !
fieus a putain , Tervagan , Avés vous dont souffert tel oeuvre ?
Con je plaing l'or dont je vous cuevre Che lait visage et che lait cors !
Certes , s'or ne m'aprent mes sors Les crestïens tous a confondre , Je vous ferai ardoir et fondre Et departir entre me gent : Car vous avés passé argent , S'iestes du plus fin or d'Arrabe .
LI ROIS AU SENESCAL Senescaus , a poi je n'esrabe , Et muir de mautalent et d'ire .
LI SENESCAUS AU ROI A !
roys , nel deüssiés pas dire Tel outrage ne tel desroi !
N'affiert a conte ni a roi D'ensi ses dieus mesaesmer; Vous en faites mout a blamer .
Mais puisque conseillier vous doi , Alons a Tervagan andoi Prier qu'il ait pardon de nous , A nus keutes , a nus genous , Si que par sa sainte vertu Soient crestïen abatu; Et se l'onnour devons avoir , Que il nous en fache savoir Tel vois et tel senefianche Ou nous puissons avoir fianche .
En che conseil n'a point d'engan .
Et si prometés Tervagan Dis mars d'or a croistre ses joes .
LI ROIS AU SENESCAL Alons i , puisque tu le loes .
Près de la statue de Tervagan Tervagan , par melancolie Vous ai hui dit mainte folie , Que mieus me venist avoir teutes; Mais g'iere plus ivres que soupe : Merchi vous proi , s'en renç me coupe A nus genous et a nus keutes .
Sire , li tiens secours me viegne Et de no loy hui te souviegne , Que crestïen tolir nous cuident; Ja sont espars par me terre ample : Sire , par sort et par essample Me demoustre comment s'en wident .
Si le moustre a ton ami , Par sort ou par art d'anemy , S'envers aus me porrai resceurre; En tel maniere le me di : Se je doi gaagnier , si ri , Et se je doi perdre , si pleure .
LI ROIS Senescal , que vous est avis ?
Tervagan a plouré et ris : Chi a mout grant senefianche .
LI SENESCAUS Certes , sire , vous dites voir; El rire poés vous avoir Grant seürté et grant fianche .
LI ROIS Senescal , foi que dois Mahom , Si que tu iés mes liges hom , Che sort me demoustre et espiel !
LI SENESCAUS Sire , foi que je doi vo cors , S'espielus vous estoit li sors , Je croi ja ne vous sera bel .
LI ROIS Senescal , n'aiés pas peür , De tous mes dieus vous asseür; Jus soit et fieste necaudent .
LI SENESCAUS Sire , bien vous croi seur les dieus; Mais assés vous querroie mieus , Se vous l'ongle hurtiés au dent .
LI ROIS Senescal , n'aiés pas doutanche !
Ves chi le plus haute fianche : Se vous aviés men pere mort , N'averiés vous mais de moi garde .
LI SENESCAUS Or n'ai pas le langue couarde , Ja seront despondu li sort .
Che qu'il rist primes , c'est vos bien : Vous vainterés les crestïens A l'eure que contre aus irés; Et s'ot droit s'il ploura aprés , Car c'est grans dolours et grans piés Qu'en fin vous le relenquirés : Ensi avenra entresait .
LI ROIS Senescal , cinc cens dehais ait Quil dist ne qui l'a en pensé !
Mais , foi que doi tous mes amis , Se li dois ne fust au dent mis , Ja Mahom ne t'eüst tensé Que ne te feïsse deffaire .
Cui quaut ?
Or parlons d'autre affaire : Alés , se faites crier l'ost , Que tout viegnent en me besoigne , D'Orïent Jusqu'en Kateloigne .
LI SENESCAUS Or cha !
Connart , si crie tost .
Connart , à l'extérieur du palais CONNARS Oiiés !
Oiiés !
Oiés , signeur !
Oiés vo preu et vo honneur !
Je faç le ban le roy d'Aufrike : Que tout i viegnent , povre et rique , Garni de leur armes , par ban; De le terre Prestre Jehan Ne remaigne jusques al Coine .
D'Alixandre , de Babiloine , Li Kenelieu , li Achopart , Tout vegnent garni ceste part , Et toute l'autre gent grifaigne .
Seürs soit qui c'onques remaigne Que li roys le fera tuer .
N'i a plus , or poés huer .
Au palais : le Roi , Auberon LI ROIS A AUBERON Diva !
Iés tu chaiens , auberons , mes courlieus ?
AUBERONS Sire , veés me chi , ne vous suis mie eskieus .
LI ROIS Auberon , au bien courre soies entalentieus !
Va moi par tout semonre Gaians et Quenelieus .
Moustre par tout mes lettres et mon seel apert , Comment par crestïens ma loys dechiet et pert .
Chil qui demoureront soient seür et chiert Qu'il et leur oir seront a tous jours mais cuivert .
Va t'en , je te cuidoie ja dehors le banlieue !
AUBERONS Sire , n'en doutés ja , nus cameus une lieue N'est tant isniaus de courre que je ne raconsieue , Derrier moi ne le meche devant demie lieue .
Sur le seuil de la taverne : Le Tavernier , Auberon; puis à l'intérieur ou sur la « terrasse » ( v .
290 ) LI TAVRENIERS Chaiens fait bon disner , chaiens !
Chi a caut pain et caus herens , Et vin d'Aucheurre a plain tonnel .
AUBERONS A !
saint Beneoit , vostre anel Me laissiés encontrer souvent !
AUBERONS AU TAVRENIER Que vent on chaiens ?
LI TAVRENIERS C'on i vent ?
Amis , un vin qui point ne file .
AUBERONS A conbien ?
LI TAVRENIERS Au ban de le vile .
Je n'en serai a nul fourfait Ne du vendre ne du mestrait .
Seés vous cha en ceste achinte .
AUBERONS Ostes , mais sachiés une pinte , Si buverai tout en estant; N'ai cure de demourer tant , De moi couvient prendre conroi .
LI TAVRENIERS A cui iés tu ?
AUBERONS Je sui au roy; Si port son seel et son brief .
LI TAVRENIERS Tien , chis te montera ou chief; Boi bien , li mieudres est au fons .
AUBERONS Chis hanas n'est mie parfons : Il fust bons a vin assaier !
Dites , combien doi je paier ?
Je faç que faus , qui tant demeure .
LI TAVRENIERS Paie denier , et a l'autre eure Aras le pinte pour maaille .
C'est a douze deniers , sans faille : Paie un denier ou boi encore .
AUBERONS Mais le maille prenderés ore Et au revenir le denier !
LI TAVRENIERS Veus tu faire ja le panier ?
Au mains me dois tu trois partis : Ains que de chi soies partis , Sarai bien a coi m'en tenrai .
AUBERONS Ostes , mais quant je revenrai , S'arés un denier pour le pinte !
LI TAVRENIERS Par foi , c'ert a candoille estinte !
Pour noient te pués travillier .
AUBERONS Ne me puis a vous awillier , Se une maille en deus ne caup .
CLIKÉS Qui veut un parti , a che caup , Pour esbanier , petit gieu ?
LI TAVRENIERS Avés oï , sire courlieu ?
Alés euwillier vostre affaire .
AUBERONS Soit pour un parti , a pais faire .
CLIKÉS Pour un ?
Mais pour canques tu dois !
AUBERONS Or fai dont dire l'oste anchois .
CLIKÉS Che ne seroit mie fourfais .
Distes , ostes , en est il pais ?
LI TAVRENIERS Oïl , anchois que nus s'en tourt .
AUBERONS Giete as plus poins , sans papetourt .
CLIKÉS Il s'en vont , n'en ai nul assis .
AUBERONS Par foi , tu n'as ne cinc ne sis; Ains i a ternes et un as .
CLIKÉS Che ne sont que set poins , elas !
Con par sui mesqueans adés !
AUBERONS Toutes eures giet jou aprés .
Biaus dous amis , coi que tu aies , Tu n'en goutas et si le paies : J'ai quaernes , le plus mal gieu !
CLIKÉS Honni ssoient tout li courlieu , Car tous jours sont il a le fuite .
AUBERONS Biaus ostes , chis vassaus m'acuite; Il me dist lait , mais nequedent .
LI TAVRENIERS Va , va , mar vit li piés le dent .
Auberon se rend successivement chez les quatre Emirs lointains .
AUBERONS Mahom saut l'amiral del Coine , De par le roy , qui sans essoigne Li mande qu'en saïe viegne !
LI AMIRAUS DEL COINE Auberon , che me di au roy Je li menrai riche conroi; N'iert essoigne qui me retiegne .
Auberon se rend successivement chez les autre Emirs lointains AUBERONS Chis Mahommés qui tout gouverne Te saut , riches roys d'Olifferne , De par le roy , qui te semont !
LI AMIRAUS D'OLIFERNE Auberon , che pués le roy dire Que g'i menrai tout men empire; Ne lairoie pour tout le mont .
AUBERONS Amiraus d'outre le Sec Arbre , Li roys d'Aïr , Tranle et Arabe , Pour le guerre des crestïens , Te mande le secours prochain .
LI AMIRAUS DU SEC ARBRE Auberon , le matin bien main Vous menrai cent mile paiens .
Au palais : Auberon , le Roi , le Sénéchal; puis , les Emirs AUBERONS Roys , Mahom toi et te maisnie Saut et gart !
LI ROIS Et beneïe , Auberons !
Con as esploitié ?
AUBERONS Certes , sire , tant ai coitié Par Arrabe et par paienime C'ainc si grant pule , de le dime , N'eut nus roys de paiens ensanle , Comme il vient a toi , che me samble , Conte et roy et prinche et baron .
LI ROIS Va t'en reposer , Auberon .
LI AMIRAUS DEL COINE Roys , d'Apolin et de Mahom Te salu con tes liges hom , Car venus sui a ten commant; Jel doi faire par estouvoir .
LI ROIS Biaus amis , vous faites savoir; Tous jours venés quant je vous mant .
LI AMIRAUS DEL COINE Rois , d'assés outre Pré Noiron , La terre ou croissent li ourton , Sui venus pour vostre menache .
A grant tort jamais me harrés : Venus sui a cauchiers ferrés , Trente journees parmi glache .
LI ROIS Di , qui sont chil en chele rengue ?
LI AMIRAUS D'ORKENIE Sire , d'outre Grise Wallengue , La ou li chien esquitent l'or .
Moi devés vous forment amer , Car je vous faç venir par mer Cent navees de mon tresor .
LI ROIS Segneur , de vo paine ai grant pec .
Et dont iés tu ?
LI AMIRAUS D'OLIFERNE Roys , d'outre Mec , Unes terres ardans et caudes .
Ne sui mie vers vous escars , Car je vous amain trente cars Plains de rubis et d'esmeraudes .
LI ROIS Et tu qui m'esgardes alec , Dont iés tu ?
LI AMIRAUS D'OUTRE L'ARBRE SEC D'outre l'Abre Sec .
Ne sai comment rien vous donroie , Car en no païs n'a monnoie Autres que pierres de moelin .
LI ROIS Ostés !
pour men dieu Mahommet , Confait avoir chis me premet !
Bien sai que jamais povres n'iere .
LI AMIRAUS D'OUTRE L'ARBRE SEC Sire , ne vous mentirai rien : En no païs emporte bien Uns hom cent saus en s'aumoniere .
LI SENESCAUS Roys , puisque vo baron vous sont venu requerre , Faites leur maintenant les crestïens requerre .
LI ROIS Senescal , par Mahom , ne leur faurra mais guerre S'ierent ou mort ou pris ou cachié de le terre !
LI ROIS Alés i , senescal; dites leur de par moi Que maintenant se mechent sagement en conroi .
LI SENESCAUS Segneur , a tous ensanle vous di de par le roy Que vous alés fourfaire seur crestïene loy .
Pour crestïens confondre fustes vous chi mandé; Che qu'il nous ont fourfait couvient estre amendé .
Alés i maintenant , li roys l'a commandé .
OR PAROLENT TOUT Alons , a Mahommet soiions nous commandé !
Sur le champ de bataille : les Chrétiens , l'Ange , puis , en face d'eux , les Emirs LI CRESTÏEN PAROLENT Sains Sepulcres , aïe !
UNS CRESTÏENS Segneur , or du bien faire !
Sarrasin et paien vienent pour nous fourfaire : Ves les armes reluire , tous li cuers m'en esclaire !
Or le faisons si bien que no proueche i paire : Contre chascun des nos sont bien cent par devise !
UNS CRESTÏENS Segneur , n'en doutés ja , ves chi vostre juïse : Bien sai tout i morrons el Damedieu serviche .
Mais mout bien m'i vendrai , se m'espee ne brise : Ja n'en garira un ne coiffe ne haubers !
UNS CRESTÏENS Segnieur , et Dieu serviche soit hui chascuns offers : Paradys sera nostres et eus sera ynfers .
Gardés a l'assanler qu'il encontrent no fers !
UNS CRESTÏENS , NOUVIAUS CHEVALIERS Segneur , se je sui jones , ne m'aiés en despit : On a veü souvent grant cuer en cors petit !
Je ferrai cel forcheur , je l'ai piecha eslit : Sachiés je l'ochirai , s'il anchois ne m'ochist .
LI ANGELES Segneur , soiés tout asseür , N'aiés doutanche ne peür : Messagiers sui Nostre Segneur , Qui vous metra fors de doleur .
Aiés vos cuers fers et creans En Dieu , ja pour ches mescreans Qui chi vous vienent a bandon N'aiés les cuers se seürs non .
Metés hardiement vos cors Pour Dieu , car chou est chi li mors Dont tout li pules morir doit Qui Dieu aime de cuer et croit .
LI CRESTÏENS Qui estes vous , biau sire , qui si nous confortés Et si haute parole de Dieu nous aportés ?
Sachiés , se chou est voirs que chi nous recordés , Asseür rechevrons nos anemis mortés .
LI ANGELES Angles sui a Dieu , biaus amis , Pour vo confort m'a chi tramis; Soiés seür , car ens es chieus Vous a Dieus fait sieges eslieus .
Alés , bien avés commenchié; Pour Dieu serés tout detrenchié , Mais le haute couronne arés .
Je m'en vois , a Dieu demourés .
LI AMIRAUS DEL COINE Segneur , je suis tous li ainnés , Si ai maint bel conseil donnés , Creés moi , che sera vos preus : Chevalier sommes esprouvé; Se li crestïen sont trouvé , Gardés qu'il n'en escap uns seus .
CIL D'ORKENIE Escaper , li fil a putain !
Je ferrai si le premerain .
Mais gardés que nus n'en estorge .
CIL DEL COINE Segneur , ne soiés ja doutant Que jou n'en ochie autretant Con Berengiers soiera d'orge .
CIL D'OLIFERNE Segneur tuëour , entre vous Ochirrés les ore si tous Que vous ne m'en lairés aucun ?
CIL D'OUTRE L'ARBRE SEC Veés ichi le gent haïe !
Li chevalier Mahom , aïe !
Ferés , ferés tout de commun !
OR TUENT LI SARRASIN TOUS LES CRESTÏENS Un peu à l'écart : l'Emir d'Orq .
, puis les autres LI AMIRAUS D'ORQUENIE PAROLE Segneur baron , acourés tost !
Toutes les merveilles de l'ost Sont tout gas fors de che caitif .
Ves chi un grant vilain kenu , S'aoure un mahommet cornu .
Ochirrons le ou prenderons vif ?
CIL D'OLIFERNE N'en ochirrons mie , par foy , Ains le menrons devant le roy , Pour merveille , che te promet .
Lieve sus , vilain , si t'en vien !
CIL DU SEC ARBRE Segneur , or le tenés mout bien , Et je tenrai le mahommet .
Sur le champ de bataille : l'Ange aux chrétiens massacrés LI ANGELES A !
chevalier qui chi gisiés , Com par estes bon eüré !
Comme or ches eures despisiés Le mont ou tant avés duré !
Mais , pour le mal k'eü avés , Mien ensïant , tres bien savés Quels biens chou est de paradys , Ou Dieus met tous les siens amis .
A vous bien prendre garde doit Tous li mons et ensi morir , Car Dieus mout douchement rechoit Chiaus qui o lui voelent venir : Qui de bon cuer le servira Ja se paine ne perdera , Ains sera es chieus couronnés De tel couronne comme avés .
Un peu à l'écart : le Preudom , prisonnier des Emirs , l'Ange LI PREUDOM Sains Nicolais , dignes confés , De vostre home vous prende pes !
Soiés me secours et garans !
Bons amis Dieu , vrai conseilliere , Soiés pour vostre home veilliere , Si me wardés de ches tirans !
LI ANGELES Preudom , qui si iés efferés , Soies en Dieu preus et senés; Se t'en mainnent chist traïtour , N'aies pour çou nule paour; En Damedieu soies bien chiers Et en saint Nicolai aprés , Car tu aras sen haut confort , S'en foy te voit seür et fort .
Au palais : les Emirs , le Roi , le Preudom , le Sénéchal LI AMIRAUS DEL COINE Roys , soies plus liés c'onques mais , Car te guerre avons mis a pais Par no avoir et par no sens .
Mort sont li larron , li cuivert , Si que li camp en sont couvert A quatre lieues en tous sens .
LI ROIS Segneur , mout m'avés bien servi .
Mais ainc mais tel vilain ne vi Comme je voi illeuc a destre !
De chele cocue grimuche Et de che vilain a l'aumuche Me devisés que che puet estre .
LI AMIRAUS D'ORQUENIE Roys , pour merveilles esgarder Le t'avons fait tout vif garder .
Or oiés dont il s'entremet : A genous le trouvai ourant , A jointes mains et en plourant , Devant sen cornu mahommet .
LI ROIS Di , va , vilains , se tu i crois .
LI PREUDOM Oïl , sire , par sainte crois; Drois est que tous li mons l'aourt .
LI ROIS Or me di pour coi , vilains lais .
LI PREUDOM Sire , chou est sains Nicolais , Qui les desconsilliés secourt .
Tant sont ses miracles apertes !
Il fait ravoir toutes ses pertes , Il ravoie les desvoiés , Il rapele les mescreans , Il ralume les non voians , Il resuscite les noiiés .
Riens qui en se garde soit mise N'iert ja perdue ne maumise , Tant ne sera abandonnee , Non , se chis palais ert plain d'or , Et il geüst seur le tresor : Tel grasse li a Dieus donnee .
LI ROIS Vilain , che sarai jou par tans .
Ains que de chi soie partans , Tes nicolais iert esprouvés : Mon tresor commander li voeil .
Mais se g'i perç nis plain men oeil , Tu seras ars ou enroués .
Senescal , maine le a Durant , Men tourmenteour , men tirant; Mais garde qu'il soit fers tenus .
Près de la basse-fosse : le Sénéchal , Duran , le Preudom , l'Ange LI SENESCAUS Durant , Durant , oevre le chartre; Tu aras ja ches piaus de matre .
DURANS A foi , mau soiés vous venus !
LI PREUDOM Sire , con vo machue est grosse !
DURANS Entrés , vilains , en cele fosse !
Aussi estoit li chartre seule .
Jamais tant que soies mes bailles , N'ierent huiseuses mes tenailles , Ne que tu aies dent en geule .
LI ANGELES Preudons , soies joians , n'aies nule paour , Mais soies bien creans ens ou vrai Sauveour Et en saint Nicolai , Que jou de verté sai que sen secours aras; Le roy convertiras et ses barons metras Fors de leur fole loy , et si tenront le foy Que tienent crestïen ... de cuer vrai croi ... saint Nicolai .
Au palais : le Sénéchal , le Roi LI SENESCAUS Sire , il est en le cartre mis .
LI ROIS Or , senescaus , biaus clous amis , Tous mes tresors canques j'en ai Voeil que il soient descouvert , Et huches et escrin ouvert , Si metés sus le nicolai .
LI SENESCAUS Sire , vo commandise est faite : N'i a mais ne serjant ne gaite; Or poés dormir asseür .
LI ROIS Voire , foi que doi Apolin !
Mais se je perç un estrelin , Avoir puet li vilains peür Trop se puet en son dieu fier !
Or faites tost mon ban crier , Je voeil qu'il soit par tout seü .
LI SENESCAUS Or cha , Connart !
Criés le ban Que li tresors est a lagan; Mout est bien a larrons keü .
Dans la rue , entre le palais et la taverne : Connart CONNARS LI CRIERES Oiiés , oiiés , segneur trestout !
Venés avant , faites me escout !
De par le roi vous fai savoir C'a son tresor n'a son avoir N'ara jamais ne clef ne serre; Tout aussi comme a plaine terre Le puet on trouver , che me sanle .
Et qui le puet embler , si l'emble , Car il ne le garde mais nus Fors seus uns mahomés cornus , Tous mors , car il ne se remue .
Or soit honnis qui bien ne hue !
A l'intérieur de la taverne : le Tavernier , Caignet LI TAVRENIERS Caignet , nous vendons mout petit; Va , se di Raoul que il crit Le vin , le gent en sont saoul .
CAIGNÉS Or cha !
si crierés , Raoul , Le vin aforé de nouvel , Qui est d'Aucheurre a plain tonnel .
Dans la rue : Connart , Raoul CONNARS Qu'est che , musars ?
Que veus tu faire ?
Veus me tu tolir mon affaire ?
Sié cois , car envers moi mesprens .
RAOULÉS Qui iés tu , qui le me deffens ?
Di moi ton non , se Dieus te gart .
CONNARS Amis , on m'apele Connart .
Crieres suis , par naïté , As eskievins de la chité; Soisante ans a passés et plus Que de crier me suis vescus .
Et tu , con as non , je te pri ?
RAOULÉS J'ai non Raouls , qui le vin cri , Si suis as homes de le vile .
CONNARS Fui , ribaus , lai ester te gille , Car tu cries trop a bas ton !
Met jus le pot et le baston Car je ne te pris un festu .
RAOULS Qu'est che , Connart ?
Boutes me tu ?
CONNARS Oïl , pour poi je ne te frap .
Met jus le pot et le hanap , Si me claime le mestier quite !
RAOULS Oiiés quel lecherie a dite Qui me roeve crier notorne !
Connart , or ne fai pas le prone , Que tu n'aies ton peleïç !
Tous jours sont connart bateïç , Ja n'ierent liet s'on ne les bat. CAIGNÉS Sire , Raoulés se combat , Il et Connars , pour le mestier .
Le Tavernier sort dans la rue LI TAVRENIERS Ho , ho !
segneur , che n'a mestier !
Sié cois , Raoul , et tu , Connart , Si vous metés en mon esgart , Vous i gaengnerés andoi .
RAOULÉS Jou l'otroi bien .
CONNARS Et jou l'otroi , Se jou tout perdre le devoie .
LI TAVRENIERS Certes , ains irai droite voie .
De le vile ait chascuns sen ban .
Connart , tu crieras le ban , S'iers au roi et as eskievins; Et Raouls criera les vins , S'i prendera au mains son vivre .
Pour chou se Raoulés s'enivre , Ne voel pas c'on vers lui mesprende .
Va , Raoulet , si li amende; Ne voeil pas qu'il i ait discorde .
RAOULÉS Tenés , Connart , par non d'acorde .
L'uns se doit en l'autre fier .
CONNARS Pais en est , va ten vin crier .
RAOULÉS Le vin aforé de nouvel , A plain lot et a plain tonnel , Sade , bevant et plain et gros , Rampant comme escuireus en bos , Sans nul mors de pourri ne d'aigre , Seur lie , court et sec et maigre , Cler con larme de pecheour , Croupant seur langue a lecheour : Autre gent n'en doivent gouster !
Dans la rue : Pincedé , Raoul PINCEDÉS Adont en doi je bien gouster , Puisqu'il est tailliés a no moy !
- Mains lechiere en bevra de moy - Car je l'ai tous jours a coustume .
RAOULÉS Vois con il mengüe s'escume Et saut et estinchele et frit !
Tien le seur le langue un petit , Si sentiras ja outrevin .
PINCEDÉS Hé !
Dieus !
c'est chi bles de Henin !
Comme il conroie bien un home !
A l'intérieur de la taverne : Cliquet , Pincedé , Caignet , le Tavernier CLIKÉS Or cha !
Pinchedé , willecomme !
Aussi estoie je tous seus .
PINCEDÉS Certes , Cliquet , entre nous deus Avons mainte fois but ensanle .
CLIKÉS Pinchedé , du vin que te sanle ?
G'i ai ja descarquiet me ware .
PINCEDÉS Tant qu'il soit deseure le bare , Ne quier jamais passer le voie .
CLIKET Bevons un denier , toute voie .
Saque nous demi lot , Caignet .
CAIGNÉS Sire , car contés a Cliquet , Ains qu'il commenç nouvel escot .
LI TAVRENIERS Cliquet , tu devoies un lot Et puis un denier de ton gieu Et trois partis pour le courlieu : Che sont cinc deniers , poi s'en faut .
CLIKÉS Cinc denier soient , ne m'en chaut !
Ainc ostes ne me trouva dur .
LI TAVERNIERS Caignet , or le sache tout pur Pour Pinchedé qui venus est .
CAIGNÉS Par foi , chi a povre conquest , Car nous n'i gaaignerons waires .
CLIKÉS Caignet , honnis soit or vos traires Et qui si faussement le sache !
Que quiert si souvent a saint Jake Hons qui le gent escorche et poile ?
PINCEDÉS Aportés nous de le candoille , Se tant de bien faire savés .
CAIGNÉS Or tost en le paume l'avés !
Tenés , or i a deus deniers .
CLIKÉS Au conter n'iés tu point laniers , N'au mesconter , s'on te veut croire .
PINCEDÉS Verse , Cliquet , si me fai boire; Pour poi li levre ne me fent .
CLIKÉS Be !
boi assés !
Qui te deffent ?
Boi , de par Dieu , bon preu te fache !
PINCEDÉS Dieus !
quel vin !
Plus est frois que glache .
Soi , Cliquet !
Chi a bon couvent; Li ostes ne set que il vent , A seize fust il hors anchois .
CLIKÉS Santissiés pour le marc dou cois Et pour sen geugon qui l'aseme !
PINCEDÉS Voire , et qui maint bignon li teme , Quant il trait le bai sans le marc .
CAIGNET Cliquet , foi que tu dois saint Marc , Taisiés vous ent , n'en parlés mais !
CLIKÉS Mais bevons en bien et en pais; Nous avons encor vin el pot De no premerain demi lot , S'avons de le candaille ardant .
Entre Rasoir RASOIRS Et Dieus vous saut , segneur serjant !
Or ai canques j'ai demandé , Quant j'ai Cliquet et Pinchedé : Mout les desirroie a veoir .
CLIKÉS Or cha !
Rasoir , venés seoir , S'arés de no commenchement .
RASOIRS Certes , segneur , hardiement Me meterai en vostre otroi : Nous sommes compaignon tout troi .
PINCEDÉS Donnés li boire viaus , Cliquet .
CLICKÉS Vois comme il fait le velouset !
Boi , Rasoir .
Bien t'est avenu .
Encor n'avons nous plus venu : Au premier caup nous as ratains !
RASOIRS Ha !
certes , segneur , c'est del mains : S'il en fussent venu dis lot , N'eskievasse jou vostre escot .
Sommes nous ore a racointier ?
Caignet , or sache un lot entier : Se Dieu plaist , bien sera rendu .
CLIKÉS Rasoirs a son asne vendu , Qui si fierement rueve traire .
RASOIRS Par foi , je ne saroie el faire .
Bevons assés , bien sera saus; Se nous deviens chaiens vint saus , Ne sui je gaires esmaiés Que l'ostes n'en soit bien paiés Ains demain jour , s'il s'i embat .
PINCEDÉS Par foi , chis a songiet escot , Qui si parole fierement .
RASOIRS Tproupt !
tproupt !
Bevons hardiement , Ne faisons si le coc emplut .
CLIKÉS Rasoirs , nous avommes tant but Que no drapel en demouront .
CAIGNÉS Tenés , Cliquet; cinc denier sont , Trois de chest vin et devant deus .
PINCEDÉS Est il tout purs , si t'aït Dieus ?
CAIGNÉS Oïl , foi que je doi saint Jake !
CLIKÉS Purs est , enne voire , me vaque ?
Tien , boi , saches mon que tu vens .
Tenés , Rasoir , par uns couvens Que ne tenistes tel auwen .
RASOIRS Cliquet , verse vin a lagan !
S'assaierons de che nouvel , Il en a encore ou tonnel , Et nous finerons bien chaiens .
PINCHEDÉS Rasoir , as tu mengié herens ?
Tu en as bien te part beüe .
CLIKÉS Ains a trouvé cape keüe , Pinchedé , jel sai , par mes ieus .
RASOIRS Tproupt !
troupt !
Ou que soit , passe dieus !
Verse con se che fust cervoise !
PINCEDÉS Rasoir , nous comprons vo ricoise , Qui ne nous est mie commune .
Vous fustes anuit a la brune , S'estes ore seur vos gaveles .
RASOIRS Non sui , voir , ains sai tés nouveles Dont grans biens nous porra venir .
PINCEDÉS Dont porriés vous bons devenir , S'on i pooit mettre les mains .
RASOIRS Or bevons plus , si parlons mains , Car recouvrees sont nos pertes .
Les granges Dieu sont aouvertes; Ne puet müer ne soions rique , Car au tresor le roi d'Aufrique , A coupe n'a hanap n'a nef N'a mais ne serrure ne clef , Ne serjant qui le gart nule eure .
Ains gist uns mahommés deseure , Ne sai ou de fust ou de pierre : Ja par lui n'en ora espiere Li rois , s'on li taut tout ou emble .
Ancui irons tout troi ensamble , Quant nous sarons qu'il en ert eure .
PINCEDÉS Est che voirs , que Dieus te sekeure ?
RASOIRS Est voirs ?
Oïl , par saint Jehan , Car j'en oï crier le ban Qu'il n'iert jamais hom qui le gait; Mais qui en puist avoir , s'en ait !
Gardés s'on puet chi sus acroire .
CLIKÉS Verse , Pinchedé , fai li boire , Il a bien dit , une buvee .
PINCEDÉS Tien , Rasoir , et une levee Te doins , quant me verras juer; Que ja ne m'en quier remuer : Toute li premiere soit tieue , Sel pren , quel eure que je gieue , Que ja ne tel quier eskiever .
Or m'en souvient : qui vieut juer ?
CLIKÉS Pinchedé , hocherons as crois ?
PINCEDÉS Mais a le mine , entre nous trois , Seur che gaaing , a bonne estraine .
CLIKÉS Biaus ostes , preste me onze onzainne , Si devrai dis et set par tout .
LI TAVRENIERS Tu mesprens .
CLIKÉS De conbien ?
LI TAVRENIERS De mout; S'ai paour qu'il ne t'en meskieche .
Or contés donc chascune pieche .
LI TAVRENIERS Ten premier lot , che furent troi .
CLIKÉS Hé !
voire .
LI TAVRENIERS Et puis un de l'otroi Et les trois partis de la perte : Sanle vous che raison aperte ?
CLIKÉS Che sont cinc , se je voeil encore , Et onze m'en presterés ore : Dis et set sont .
Vient bien chis contes ?
LI TAVRENIERS Cliquet , warde que tu empruntes : Che pués tu bien de fi savoir Que je vaurrai bon gage avoir .
Tu iés mout estrains en te cape , J'ai paour qu'ele ne t'escape , Ains que tu isses de l'ostel .
PINCEDÉS Ostes , ostes , nous savons el !
En autre lievre gist li bus .
Nous avommes cinc deniers bus , Faisons les tout avant a dés .
CLIKÉS Qui en a nul ?
PINCEDÉS Jou , uns quarrés , D'une vergue , drois et quemuns .
RASOIRS Ja des voes n'en venra uns !
Ne vous en poist mie , Cliquet .
CLIKÉS Non fait il .
Cha venés , Caignet !. Caignet , sés tu que tu feras ?
Tien , ches dés se nous presteras , S'en pren bien au jeu te droiture .
Il puet caïr tele aventure Que mieus t'en sera , par mon chief .
CAIGNÉS Cliquet , j'en venrai bien a chief .
PINCEDÉS Dites , Cliquet , et vous , Rasoir , Volés vous che vin asseoir , Ou nous jouerons qui les pait ?
RASOIRS Mais qui en puist avoir , s'en ait !
Qui le mains a , si les pait tous !
CLIKÉS Caignet , se Dieus te doinst le tous , Car nous prestés ore vos dés !
CAIGNÉS Tenés , Rasoir , si mes gardés : Jes fis taillier par eschievins .
RASOIRS A cest caup soit fais tous li vins Qu'i metriens nous jusc'a demain !
PINCEDÉS Dont giet chascuns devant le main .
RASOIRS Jou l'otroi .
CLIKÉS Et jou l'otroi bien .
PINCEDÉS Va , de par Dieu , sans mal engien !
RASOIRS Segneur , par foi , g'i voi tous quinnes !
PINCEDÉS Or me doinst Dieus toutes les sines , Aussi que on les porte vendre !
CLIKÉS Ceste caanche est assés mendre , Pinchedé , que tu gieté as : A paines i ail nis as !
Bien le doit comprer tes pourpoins !
Pour cinc deniers giete cinc poins : C'est rieule; a tant pués tu conter .
PINCEDÉS Dehait qui te fera geter !
RASOIRS Droit avés , vous li ferés honte .
CLIKÉS Or metés dont cest seur vo conte : Ensi s'acordent bonne gent .
PINCEDÉS Veus tu jouer a sec argent ?
CLIKÉS Oïl voir .
RASOIRS Aussi voeil je , certes .
Ja i ara bourses ouvertes : Chascuns meche trois lés cel bort , Et qui giet mieus , si les emport .
Je n'i sai riens autre barat .
Et qui deniers n'a , s'en acat !
CLIKÉS A quel jeu ?
PINCEDÉS A quel que tu veus .
CLIKÉS A plus poins ?
PINCEDÉS Soit , si m'aït Dieus .
RASOIRS Jou giet , Dieus le meche en mon preu !
CAIGNÉS Atendés , vous i veés peu !
Je voeil que chis caupons i soit .
PINCEDÉS Bien nous fai et bien pren ton droit , Ne savons autrement tenchier .
RASOIRS Dieus !
Douze poins au commenchier !
PINCEDÉS Quaernes , deus : tu en as dis !
RASOIRS Teus tient les dés qui giete pis !
Je le te donroie pour noef .
PINCEDÉS Dehait qui t'en donroit un oef Ne qui de dis perdre le crient !
CAIGNÉS Alumera on vous pour nient ?
Chis est miens , comment qu'il en kieche .
Mais on ne m'i hucast a pieche !
Dehés ait atrais de tel gent !
CLIKÉS Caignés , metés jus no argent , Tant que nous l'otrions nous troi !
CAIGNÉS Cliquet , che n'est mie d'otroi; Ains gastés chi grosse candeille Et toute no maisnie veille , Pour vo gieu , aval no maison .
PINCEDÉS Jou giet - Segneur , il dist raison .
Rasoir , chi n'atendés vous point ?
RASOIRS Non , car tu l'as passé d'un point .
CLIKÉS Or n'a a geter que je seus .
Mais j'en ferai bien onze en deus , Et li autres soit de bontés !
PINCEDÉS A !
c'est pour nient que vous getés , Car che fu en wanquetinois !
CLIKÉS Toutes eures preng je ches nois , Car j'ai quaernes et un sis .
PINCEDÉS Met jus l'argent , ains qu'il soit pis , Avant que tu m'escaufes waires !
CLIKÉS Et c'as tu qui si m'iés contraires ?
En'ai je trois poins plus de ti ?
PINCEDÉS Met jus les deniers , je t'en pri , Ains que li casee m'esmoeve !
CLIKÉS Maudehé ait qui che me roeve , Puisc'on voit que seur les dés vient !
PINCEDÉS Enne dis jou che fu pour nient ?
Veus le tu avoir par effort ?
CLIKÉS Dÿables !
Que chis me tient fort !
Pour poi qu'il n'esrache me cape !
PINCEDÉS Tien de loier ceste soupape !
Je commenç , car mius de ti vail .
CLIKÉS Et pour itant le te rebail , Or pués veoir que je te dout !
CAIGNÉS Sire , sire !
Vous perdés tout !
Acourés tost , nos wage empirent !
Car cist ribaut tout se descirent , Et si n'ont drap qui gaires vaille !
LI TAVRENIERS Qu'est che , Cliquet ?
Est che bataille ?
Laisse le tost , et tu lais lui !
Si vous alés seoir andui , Bien ara chascuns se raison .
Rasoir , contés nous l'ocoison , Vous savés bien li quels a tort .
RASOIRS Sire , bon est c'on les acort , Car li noise ne me conteke .
Demandés Caignet li quels peke , Que ja n'i ait de mot menti .
CLIKÉS Caignet , il le met bien en ti .
PINCEDÉS Et jou ja issir ne m'en quier .
CAIGNÉS Or metés dont seur l'eschekier Les deniers , qu'il i soient tuit .
CLIKÉS Certes , ves les chi trestout uit .
Or jugiés si comme a ami .
CAIGNÉS Segneur , vous l'avés mis seur mi .
Sachiés je n'i voeil perdre rien : Toutes eures sont cist doi mien Et les sis partés entre vous , Car se li uns les avoit tous , Che seroit ja uns mautalens .
Et tu , Cliquet , verse vin ens , Si donne a boire Pinchedé : Jel voeil que soiés acordé , Puisqu'il est en men jugement .
CLIKÉS Pinchedé , je le vous ament; Par acorde le vin vous doins .
PINCEDÉS Cliquet , et je le vous pardoins; Bien sai que vins le vous fist faire .
CLIKÉS Segneur , or parlés d'autre afaire , Si que chaiens chascuns s'aquit .
Il est mout passé de le nuit , S'est bien tans d'aler a la brune , Car esconsee est ja li lune , Et chi ne gaaignons nous rien .
RASOIRS Ostes , car le nous faites bien !
Un poi de deniers vous devons , Mais ailleurs le gaaing savons , Ou mout sera grans li conqués , Car nous prenderons tout a fes La ou nous savons le tresor .
De grant plates d'argent et d'or Avra chascuns son col carchiet .
Faire voeil a vous un marchiet , Si bon que aine ne fistes tel : Car cha dedens , en vostre ostel , Soustoiterés nostre gaaing , Si que vous en serés compaing; Partirés et jeterés los Et chi sus querrés nos escos; Del paier n'est nule peürs .
LI TAVRENIERS Puis jou estre dont asseürs De chou que Rasoirs chi me conte ?
CLIKÉS Sire , se Dieus me gart de honte , De meskeanche et de prison , C'on ne nous prengne a occoison , Que nous ne soions tout pendu , Si tres bien vous sera rendu Que d'or fin arés plain un bac .
Mais faites nous prester un sac , Ou ens meterons nous l'avoir .
LI TAVRENIERS Caignet , fai leur un sac avoir , Car , se Dieu plaist , bien sera saus .
CAIGNÉS Tien , Cliquet , chis tient deus mencaus .
Alés , que Dieus vous ramaint tous !
PINCEDÉS Ostes , a Dieu !
Priés pour nous , Que no cose anuit bien nous viegne .
LI TAVRENIERS A foi , segneur , Dieu en souviegne !
Dans la rue , vers le palais : Rasoir , Pincedé , Cliquet RASOIRS Pinchedé , tu sés mout de l'art : Va tost coiement cele part Pour espïer se li roys dort .
PINCEDÉS Or tost !
fil a putain , larron , Car li roys dort et si baron Si ferm que s'il fussent tout mort .
Dans la chambre du trésor RASOIRS Cliquet , peu prisa son catel Qui a cest cornu menestrel Commanda si bele ricoise .
CLIKÉS Rasoir , che bon escrin pesant Prendés , car che sont tout besant .
RASOIRS A !
vif dïable !
Que il poise !
Pinchedé , met che sac plus pres : Chis escrins poise comme uns gres !
Pour un petit qu'il ne me crieve .
PINCEDÉS Rue chaiens tout a un fais , N'ai talent que l'escrin i lais; J'aim mieus assés que je m'en grieve .
Chi voeil jou esprouver me forche : Ne voeil c'autres de moi l'en porche , Encarkiés le moi , s'i vous siet .
RASOIRS Pren , nous t'aiderons toute voie .
CLIKÉS Or nous metons dont a le voie , Entreus que si bien nous en chiet .
A la porte de la taverne : les voleurs , le Tavernier RASOIRS Ostes , ostes , ouvrés nous l'uis !
Vos sas ne revient mie wis , Ne vous volons pas dechevoir .
LI OSTES A foi , bien vegniés vous , segneur !
Or tost , Caignet , aïe leur !
Tés hom fait bien a rechevoir .
A l'intérieur : les voleurs , le Tavernier , Caignet PINCEDÉS Segneur , jou ai eü grant fais : Che ne seroit mie fourfais , Se je buvoie a ceste laisse .
CLIKÉS Dehait qui cest envïal laisse !
Car bons vins tous mes maus aliege .
LI OSTES Segneur , et biau fu et bon siege Arés vous , onques n'en doutés , Et vin qui n'est mie boutés , Ains crut en costiere de roche .
RASOIRS Caignet , abaisse un poi le broche , Si nous laisse taster au tourble .
CLIKÉS Biaus ostes , et candaile double Nous faites aporter avoec .
LI TAVRENIERS Il n'en venra mie senoec , Si con je pens et adevin .
CAIGNÉS Segneur , ves chi candaile et vin , Mieudres que il ne fu deseure .
RASOIRS A foi , beneoite soit l'eure Que si fait vins fu entonnés !
CLIKÉS Caignés , or tost nous en donnés , Car bien seront no gage quite .
Hé !
Dieus , con chis vins nous pourfite !
Or primes sommes assenés !
Dehait n'en bevera assés !
Nous avons hanap de biau tour .
PINCEDÉS Laissiés courre che vin entour , Je li paierai ja un dap .
CLIKÉS Hé !
boi , si laisse le hanap !
Ne troeves qui le te deffenge !
PINCEDÉS Hé !
Dieus , chi a bonne vendenge , Mais je n'en puis men soif restaindre .
CAIGNÉS Rouvés me vous mes dés ataindre ?
RASOIR Oïl , cilluec tiengnent lor lieu !
PINCEDÉS Voir as dit , jouerons bon gieu .
CLIKÉS Pinchedé , il est bien ou prendre .
RASOIRS Ba !
pour jouer et pour despendre Acreommes nous seur le hart .
PINCEDÉS Rasoir , jouerons a hasart ?
J'ai plain poing de mailles de musse .
RASOIRS Oïl voir , onques ne m'en husse; Meche chascuns a bonne estrine !
CLIKÉS Dont soit a hasart , en le mine !
Je prenç , prengne chascuns le sieue .
PINCEDÉS Ceste est bien au moy de le tieue .
RASOIRS Et ceste , se g'i seuç lignier .
LI TAVRENIERS Segneur , or doi jou apongnier ?
Mais mout bien nous en convenra !
CLIKÉS Ostes , quant au partir venra , Bien i sera vos drois gardés .
PINCEDÉS Rasoir , commenche pour les dés Ne ja nus l'eschekier ne moeve .
RASOIRS Dehait qui remuer le roeve !
Car il siet le plus droit del mont .
CLIKÉS Ains geteroie contremont , Car il siet plus haut devers ti .
PINCEDÉS Certes , Cliquet , tu as menti : Un marc d'or i ait au grant pois !
RASOIRS Met enmi l'eschekier un pois : Il acourra cha a droiture .
CLIKÉS Giete tost , soit en aventure !
PINCEDÉS Il s'en vont !
Gardés qu'il i a !
CLIKÉS Par foi , set poins .
RASOIRS Quia !
Kia !
Chil deriere viennent du mains !
PINCEDÉS Rasoir , ains te sue li mains , Frote le un petit a le pourre; Si me fai ensi les dés courre : Sissnes , cinc ... , j'en ai dis et set !
CLIKÉS Honnis soie se je regiet !
Metons , Rasoir , il a les dés .
RASOIRS Pour Dieu , Cliquet , or i wardés !
Car il set les dés asseïr .
CAIGNÉS A che jeu doit on cler veïr : Che n'est mie as aniaus de voirre .
Cliquet , met chi ceste candaile , Si aras plus clere veüe .
CLIKÉS Caignet , a caanche keüe Aras un denier de chascun .
CAIGNÉS Mais vous me donnés de quemun Trois de ches deniers qui sont rouge .
PINCEDÉS Avés oï de chel augouche ?
Fineroit il ore jamais ?
LI OSTES Caignet , lais les jouer en pais !
Plus atenç jou en eus de bien .
RASOIRS Ostes , vous n'i perderés rien , Car je serai chi en vo lieu .
LI TAVRENIERS Soiés en pais !
PINCEDÉS Segneur , jou gieu : J'ai les dés , je giet pour tous cheus .
CLIKÉS Giete !
Dieus te doinst set en deus !
PINCEDÉS A defoit !
Mais hasart ou seize !
Hasart , Dieus !
RASOIRS Ains avommes treize !
Or te donriemmes nous hasart .
PINCEDÉS A deffoy , segneur !
Dieus m'en gart !
Escapar !
de par saint Guillaume !
CLIKÉS C'est pour nient !
Tout enmi le paume Les hocherés , comment qu'il tourt .
PINCEDÉS Cliquet , or me tiens tu trop court : Lais me viaus geter , se tu dois .
CLIKÉS Giete , en hochant , devant les dois .
Un hasart , par me meskeanche !
PINCEDÉS Ains ai uit poins en me keanche !
C'est mieus de hasart toute voie .
CLIKÉS Certes , tu te couvris d'un troie; Es autre deus eut as et quatre .
PINCEDÉS Or laissiés treize a uit combatre , Tost ira la ou aler doit .
CLIKÉS Voire , honni ssoient chil doit Qui si souvent sont remué !
PINCEDÉS Dieus !
Un plus : s'arai bien joué !
Set n'eüsse je mie pris .
CLIKÉS Or seroient treize de pris , S'il voloient venir a nous !
PINCEDÉS A !
sains Lienars , chu desous !
Si seroit li affaires plains .
CLIKÉS Sains Nicolais , un tout seul mains !
PINCEDÉS Ves chi uit , che sont mi ami !
Puis je tous ches sakier ami ?
Chi a assés bele couvee .
RASOIRS Pinchedé , je prenç me levee , Que vous orains me promesistes; Et mout bien en couvent mesistes Que che seroit au premier gieu .
PINCEDÉS Hé !
C'as tu dit , anemi Dieu ?
Ceste levee vaut cent livres !
Cuidas tu dont que je fusse ivres , Quant le levee te premis ?
Che fu au jeu de pairesis .
Quant nous jouerons au vin croistre ... RASOIRS Pinchedé , or du bien escroistre !
Je ne t'en donroie deus oés .
PINCEDÉS Rasoir , enn'est chou a vo oés ?
CLIKÉS Oïl voir , che cuidiemes nous !
PINCEDÉS Male leeche en aiés vous D'ensi nos deniers esciekier !
RASOIRS De canque il a seur l'eschekier Seras tu ja mout tost seneuc .
PINCEDÉS Dont m'en porteras tu avoec , Par foi , que ja n'en aras mains !
RASOIRS Lais les !
PINCEDÉS Mais tu ostes tes mains , Que je ne te crieve les ieus !
CAIGNÉS Sire , cist resont par caveus !
Oés comme il fierent grans caus !
LI TAVRENIERS Que c'est ?
Pinchedé , iés tu faus ?
Lai le tost , et tu lui , Rasoir , Si vous alés andoi seoir !
Bien sai dont li affaires vient : Metre seur mi vous en couvient , Ne voeil pas vers vous entreprendre .
PINCEDÉS Jou l'otroi , sans les besans prendre .
RASOIRS Et jou , mais mout le faç pesans .
LI TAVRENIERS Cliquet , pren trestous ches besans , Si les regetés en che coffre .
CLIKÉS Ja n'en arés mains que vo offre : Ves les chi tous , je n'i voi el .
LI TAVRENIERS Par foi , or sommes nous yevel; Comme devant resoit communs .
Or en prengne se part chascuns !
Que doit que vous tant atendés ?
RASOIRS Ostes , un petit entendés !
Nous sommes auques travilliet , S'avommes toute nuit veilliet .
Bien partirommes comme ami , Mais nous arons anchois dormi .
Au palais : le Sénéchal , le Roi LI SENESCAUS Ahi !
Apolin et Mahom !
Che m'iert ore an avisïon Del grant tresor le roy meïsmes Que ne pooit estre rescous , Ains fondoit le terre desous , Si s'en aloit droit en abisme .
N'iere liés si l'arai veü .
LI SENESCAUS AU ROI A !
roys , con il t'est meskeü !
Mout est fans qui ne te conseille .
Lieve sus , roys desconfortés !
Car tes tresors est emportés .
LI ROIS Qu'est chou ?
Pour Mahom , qui m'esveille ?
Senescal , qu'est che que tu dis ?
LI SENESCAUS Roys , tu iés povres et mendis , Mais ne le dois nullui requerre , Quant le grigneur avoir qui fust Commandas un home de fust .
Ves le la ou il gist a terre .
LI ROIS Senescal , as me tu dit voir Que j'aie perdu mon avoir ?
Che m'a fait li vilains kenus Qui l'autrier me vint sarmonner .
Fai le devant moi amener , Car ses juïsses est venus .
Près de la basse-fosse : le Sénéchal , Duran , [ le Preudom ] LI SENESCAUS O tu , Durant li charteriers , Vit encore tes charteriers ?
Li rois a talent qu'i le voie .
DURANS Oïl .
Cha !
vilains !
A vo honte Je vous ferai ancui sans conte Passer trois pas de male voie .
Au palais : le Roi , Duran , le Preudom Rois , ves le chi .
Ja Dieu ne plache C'autres de moi justiche en fache : Je le te pri en guerredon .
LI ROIS Vilains , chi a malvais restor De toi contre mon grant tresor .
Mout m'as chier vendu ton sermon; Tes dieus ne te puet mais tenser .
Durant , or del bien pourpenser Cruel mort a sen cors destruire .
DURANS Sire , liés sui c'on le me livre .
Je le ferai en morant vivre Deus jours , anchois que il parmuire .
LI PREUDOM A !
rois , cor nel tien en despit !
Car me donnés hui mais respit C'on ne m'ochie ne travaut !
Encore est Dieus la ou il seut , Qui bien me secourra , s'il veut .
Un jour de respit cent mars vaut , Mainte guerre en est mise a pais .
LI ROIS Que caut , Durant ?
Laisse le hui mais , Et le matin le me ramaine .
DURANS Arriere , vilain !
Au lïen !
Si fussent ore crestïen Entré en peneuse semaine !
A la basse-fosse : Duran , le Preudom , l'Ange LI PREUDOM Sains Nicolais , bons eürés , A cest besoing me secourés , Car venus sui a le parsomme .
Se le forche ont mi anemi , Au besoing voit on son ami .
Sire , dont secourés vostre home , Seur cui chis rois paiens s'avive; Ne veut souffrir que je plus vive .
A le matin est mis mes termes , Se li tresors n'est reportés .
Sire , che dolant confortés Qui s'ochist en plours et en larmes .
DURANS Par Dieu , vilains , or i parra Ancui quant il vous convenra Aprendre un mestier si peneus !
Peu pris vo dieu et vo apel; Je vous ferai ja un capel D'une corde plaine de neus .
LI PREUDOM Sains Nicolais , le tien secours !
Car chis termines est mout cours Que chis anemis me promet .
Sains Nicolais , car me regarde !
Je me sui mis en vostre garde , Ou nule chose ne maumet .
LI ANGELES Diva !
biaus crestïens , tais te , ne pleure !
De che dont iés desous seras deseure .
Prie saint Nicolai qu'il te sekeure , Et il te secourra en petit d'eure .
Sueffre hardiement te mesestanche , S'aies saint Nicolai en ramembranche !
Ne te couvient avoir nule doutanche , Sains Nicolais pourcache te delivranche .
Se tu l'as bien servi desi a ore , Ne te recroire mie , mais serf encore , Onques de ceste pluie ne te ressore .
Qui pour Dieu se traveille , bien li restore .
A la taverne : saint Nicolas , Pincedé; puis Rasoir , Cliquet , le Tavernier , Caignet SAINS NICHOLAIS Maufaiteour , Dieu anemi , Or sus !
Trop i avés dormi .
Pendu estes sans nul restor !
Mar i emblastes le tresor , Et l'ostes mal l'a couveillié !
PINCEDÉS Qu'est chou ?
Qui nous a esvillié ?
Dieus !
con je dormoie ore for !
SAINS NICHOLAIS Fil a putain , tout estes mort !
Or l'eure sont les fourques faites , Car les vies avés fourfaites , Se vous mon conseil ne creés .
PINCEDÉS Preudom qui nous as effreés , Qui iés , qui tel paour nous fais ?
SAINS NICHOLAIS Vassal , je sui sains Nicolais , Qui les desconseilliés ravoie .
Remetés vous tout a le voie , Reportés le tresor le roy .
Mout par feïstes grant desroi Quant l'osastes onques penser .
Bien deüst le tresor tenser L'image qui estoit sus mise .
Gardés tost qu'ele i soit remise , Que remis i soit li tresors , Si chier que vous avés vos cors , Et metés l'ymage deseure .
Je m'en vois sans nule demeure .
PINCEDÉS Per signum sancte cruchefis , Cliquet , que vous est il avis ?
Et vous , qu'en dites vous , Rasoir ?
RASOIRS Par foi , moi sanle que dist voir Li preudom , mout m'en est a ente .
CLIKÉS Et vis m'est grant dolour en sente , Ainc mais homme tant ne cremi .
LI OSTES Segneur , je n'en trai nient a mi , Se vous avés fait desraison .
Mais widiés me tost me maison Car n'ai cure de tel gaaing .
PINCEDÉS Ostes , ja fustes vous compaing , Puisque che vient au dire voir; Et du pechié et de l'avoir Devés avoir droite parchon .
LI TAVRENIERS Or hors !
fil a putain , glouton !
Volés me vous blasme acueillir ?
Caingnet , va ten escot cueillir , Puis les met hors de mon ostel .
Caignet et Cliquet CAIGNÉS Or cha !
Cliquet , il n'i a el , Delivrés vous de ceste cape !
Ja n'iert sans noise ne sans frape Hom qui si faite gent rechet .
CLIKÉS Quans deniers doi jou ?
CAIGNÉS Dis et set : Cinc du vin et douze du prest .
Ou Pinchedés et Rasoirs est ?
Or laisse te cape pour tout .
CLIKÉS Caignet , tu te fais mout estout .
CAIGNÉS Pour coi ?
En'ai je bien conté ?
Encor te fai je grant bonté , Se je daigne te cape atraire !
CLIKÉS De gage prendre et de mestraire N'a ten pareil jusques au Dan !
CAIGNÉS Or poés aler au lagan !
Dans la rue : les voleurs PINCEDÉS Segneur , or est pis que devant : Anemis nous va enchantant Qui nous cuide faire honnir .
Avoirs puet aler et venir; Mais s'on nous escille et deffait , Nous ne serons jamais refait .
Honnis soit ore tés marchiés !
RASOIRS Tenés , Pinchedé , rencarchiés !
Tu l'aportas , remporte l'ent !
CLIKÉS Ancui verras l'oste dolent : Il a pis conté qu'il ne cuide , Car ses sas a fait une wide !
PINCEDÉS Segneur , or creés m'estoutie !
Prengne chascuns une pugnie De ches besans , ja n'i parroit !
CLIKÉS Tais te , faus !
Il nous mesquerroit , S'en porriemes estre repris .
Dans la chambre au trésor RASOIRS Met le chi , car chi fu il pris , Si remet l'ymage deseure .
PINCEDÉS Or jus !
Maloite soit li eure Que je vous encarquai anuit !
De nouveau , dans la rue CLIKÉS Pinchedé , or ne vous anuit !
Mais creés si fol con je sui : Que chascuns voit hui mais par lui; Li quels que soit iert ëuereus .
PINCEDÉS Soit , certes .
RASOIRS Soit , si m'aït Dieus , Car jamais bien ne nous querroit .
J'ai espiié une paroit Que j'arai ja mout tost crosee , Pour le ware d'une espousee Qu'est en une huche de caisne .
CLIKÉS Segneur , et je m'en vois a Fraisne , Un petit dela Gaverele .
Se je puis faire me querele , Li maires i ara damage .
PINCEDÉS Cliquet , li mairesse est mout sage , Si te connistra au passer .
Ne me voeil pas si lonc lasser : Chi pres , jusqu'a une ruee , Ai espïet une buee Que j'aiderai a rechinchier .
RASOIRS Pinchedé , or du bien pinchier !
PINCEDÉS Dieus nous ramaint a plus d'avoir !
RASOIRS A Dieu , Cliquet !
CLIKÉS A Dieu , Rasoir !
Dans la chambre du roi : Le Roi , le Sénéchal LI ROIS A !
Mahom , a bien advertis Che qu'en dormant m'iert ore avis , Et Tervagan a bien l'espele !
Tout faisoie ore a moi venir Mes haus barons pour court tenir , S'avoie couronne nouvele .
Senescal , dors tu ou tu veilles ?
LI SENESCAUS Sire , anchois songoie merveilles; A bien me soit il despondu !
Mout iere en dormant confortés , Car li tresors iert raportés Et li laron ierent pendu .
LI ROIS Ha !
senescal , gardés i viaus !
LI SENESCAUS Sire , mes songes est espiaus , Car li tresors est revenus , Plus grans que il ne fust emblés - Che m'est avis qu'il est doublés - Et li sains Nicolais gist sus !
LI ROIS Senescal , gabes me tu donques ?
LI SENESCAUS Rois , si grans tresors ne fu onques : Il a passé l'Octevïen , Tant n'en ot Cesar ni Eracles .
LI ROIS Ostés !
comme est grans chis miracles !
Alés tost pour le crestïen !
A la basse-fosse : le Sénéchal , Duran , le Preudom LI SENESCAUS Durant , met le preudome hors , Il n'a mais garde de ton cors .
Que vaurroit ore li chelers ?
DURANS Or cha !
vilains , mout par fui faus Qui ne vous pendi par les paus Et saquai les dens maisselers .
Au palais : le Sénéchal , le Preudom , le Roi , Duran LI SENESCAUS Rois , ves le chi , je le t'amain; En ton plaisir et en ta main Est ou del morir ou del vivre .
LI PREUDOM Sains Nicolais en cui je croi Ne de toi servir ne recroi , Garis hui mon cors et delivre !
Pren hui de ton home conroi , Atempre l'ire de chel roi Qui mon cors promet a deffaire , Tant par est seur moi engramis LI ROIS Or me di , crestïens , amis , Crois tu dont qu'il le peüst faire ?
Crois tu qu'i me puist desloier ?
Crois tu qu'il me puist renvoier Mon tresor ?
En iés tu si fers ?
LI PREUDOM A !
rois , pour coi ne seroit kieles ?
Il consilla les trois pucheles , Si resuscita les trois clers; Je croi bien qu'il te puist venquir Et faire te loi relenquir , Dont te dois estre a faus tenus .
En lui sont tout bien semenchié .
LI ROIS Preudom , il a bien commenchié , Car mes tresors est revenus; Assés sont li miracle apert , Puisqu'i fait avoir che c'on pert .
Mais je n'en creïsse nului !
LI ROIS Senescaus , que vaurroit mentirs ?
En lui est mes cuers si entirs Que jamais ne querrai autrui .
LI SENESCAUS Certes , rois , parler n'en osoie , Mais en mon cuer mout vous cosoie Que piecha ne le m'aviés dit , Que mout grant volenté en ai .
LI ROIS Preudon , va pour saint Nicolai; Son bon ferai sans contredit .
LI PREUDOM Dieus , aourés en soies tu Que de te grasce as ravestu Cest roy qui encontre toi ert !
Sire , faus est qui te mescroit Et qui de toi servir recroit , Car te vertus reluist et pert .
Rois , giete te folie puer , Si te ren de mains et de cuer A Dieu , qu'il ait de toi pitié , Et au baron saint Nicolai !
DURANS Crestïens , crestïens , duel ai De chou que tant ai respité .
LI ROIS Sains Nicolais , je me rent chi En te garde et en te merchi , Sans fausseté et sans engan .
Sire , chi devieng jou vostre hom , Si lais Apolin et Mahom Et che pautonnier Tervagan .
LI SENESCAUS Rois , tout ensi que tu as fait , M'ame et mon cors trestout a fait Doins saint Nicolai le baron; Si lais Mahom et Apolin , Tout leur parage et tout leur lin Et Tervagan , cel ort larron .
LI AMIRAUS DEL COINE Rois , puisque tu convertis iés , Nous , qui de toi tenons nos fiés , Aussi nous convertirons nous .
LI AMIRAUS DEL COINE Segneur , metés vous a genous; Si con je fai , faites tout troi .
LI AMIRAUS D'ORQUENIE Jou l'otroi bien .
LI AMIRAUS D'OLIFERNE Et jou l'otroi .
Que tout soions bon crestïen , Saint Nicolai obedïen , Car mout sont grandes ses bontés .
LI AMIRAUS D'OUTRE L'ARBRE SEC Segneur , onques ne m'i contés , Car je n'oç goute a cheste oreille .
Maudehait qui che me conseille Que je deviegne renoiés !
A !
rois , car fusses tu noiés Comme falis et recreans , Que devenus iés mescreans !
Fourfait as c'on t'arde ou escorche !
Toi ne ton savoir ne te forche Ne pris mais vaillant un espi .
Garde de moi , je te deffi Et renç ton hommage et ton fief .
LI ROIS Or tost , baron !
Car par mon chief Je voeil que , maleoit gre soen , Fache mon plaisir et mon boen; Metés le a terre par effors .
LI AMIRAUS D'ORQUENIE Or cha !
segneur , il est mout fors; Il le vous convenra sousprendre .
LI AMIRAUS D'OUTRE L'ARBRE SEC Fi !
mauvais !
Me cuidiés vous prendre , Tant que Mahom ches bras me sauve ?
Fuiés , mauvais chevalier fauve !
Poi pris ne vous ne vo engien .
CIL D'OLIFERNE Vous en venrés , car je vous tien !
CIL D'ORKENIE Rois , ton traïtour ves le chi .
CIL DU SEC ARBRE A !
rois , pour Mahommet , merchi !
Ne me fai mes dieus renoier !
Fai me anchois le teste soier Ou mon cors a cheval detraire .
LI ROIS Par mon chief , il vous convient faire Si comme moi , che sachiés bien .
CIL DU SEC ARBRE Sains Nicolais , c'est maugré mien Que je vous aoure , et par forche .
De moi n'arés vous fors l'escorche : Par parole devieng vostre hom , Mais li creanche est en Mahom .
Dans la mahonnerie TERVAGANS Palas aron ozinomas Baske bano tudan dopas Geheamel cla orlaÿ Berec .
he .
pantaras taÿ .
Auprès du Roi LI PREUDOM Rois , que voloit il ore dire ?
LI ROYS Preudom , il muert de duel et d'ire De che c'a Dieu me sui turkiés; Mais n'ai mais soing de son prologe .
Senescal , de le synagoge , Alés , si le me trebuchiés Dans la mahomerie LI SENESCAUS Tervagan , du ris et du pleur Que feïstes , par vo doleur Verrés par tans le prophesie !
Ces escaillons me mescontés Or jus !
Mal soies vous montés !
Ne vous prisons une vessie .
Auprès du Roi LI SENESCAUS AU ROY Rois , je l'ai mout mal atisiet .
LI ROYS Preudons , or serons baptisiet , Si tost que nous porrommes plus; De Dieu servir me voeil vanter .
LI PREUDOM A Dieu dont devons nous canter Hui mais : Te Deum laudamus .
CHI FINE LI JEUS DE SAINT NICOLAI QUE JEHANS BODIAUS FIST .
AMEN .
1 Première réplique de chacun des personnages .