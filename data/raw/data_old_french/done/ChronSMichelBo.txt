Molz pelerins qui vunt al munt Enquierent molt , et grant dreit unt , Comment l'igliese fut fundee Premierement , et estoree .
Cil qui lor dient de l'estoire Que cil demandent , en memoire Ne l'unt pas bien , ainz vunt faillant En plusors leus , et mespernant .
Por faire la apertement Entendre a cels qui escient N'unt de clerzie , l'a tornee De latin tote , et ordenee Par veirs romans , novelement , Molt en segrei , por son convent , Vns jovencels : moine est del munt .
Deus en son reigne part li dunt ! Guillelme a non , de Seint Paier , Cen vei escrit en cest quaier .
El tens Robeirt de Torignié Fut cist romanz fait et trové .
Li romanz dit apertement De l'igliese le trovement Et pois des clers , cum il i furent , Et des moines qui encor durent .
Les miracles resunt escrit Dejoste cen que je i ai dit .
Cez vers ici or fenirai Et mon romanz commencerai .
Quant Childebert eirt reis de France , Qui molt aveit ample poissance , Out un evesque en Normendie : Qui molt esteit de seinte vie .
Li escriz dit que Albert out non .
Si li donna Dex si grant don Que d'Avrenches , une cité Dunt il aveit la dignité , Li fist aveir la segnorie A bien prof le lonc de sa vie .
Bien conveneit a cel seignor Tel dignité et tel ennor , Quer de sa grant religion Tote amendaut la region .
Il fist meint fait qui a Deu plout : Entre les autres un en out Que l'en ne deit mie celer , Ainz le deit l'en manifester , Quer a conter est glorious Et a oïr molt mervellous .
De souz Avrenches , vers Bretaigne , Qui toz tens fut terre grifaine , Eirt la forest de Quokelunde Dont grant parole eirt par le munde .
Cen qui or est meir et areine En icel tens eirt forest pleine De meinte riche veneison , Mes ore i noent li poisson .
Dunc peüst l'en tres bien aler ( N'i esteüst ja crendre meir ) D'Avrenches dreit a Poelet , A la cité de Kidalet .
En la forest aveit un mont , En un planistre , alques rount .
Dous capeles aveit es leiz Del mont , feites beles asseiz .
De seint Estienvre l'une esteit , Qui vers le haut del mont seieit ; Aval el bas , cen sei jen bien , Resteit la seint Simphorien .
En ermitage illuec esteient Moigne plusor qui Deu serveient ; Le numbre d'els ne treus en livre .
Escharsement aveient vivre .
La forest eirt grande et oscure , La ou li moine eirent en cure De Deu servir et jor et noit : En cen aveient lor deliet .
Aseiz maneient loinz de gent ; Meseises granz orent souvent .
Hom ne fame nes visitout , Ne mes uns prestres quis amout : D'une vile eirt , Astre out non ; Par un asne sanz nul guium Lor avoieaut quant il poiet De tel sustance cume aveit .
Li asnes iert si enseigniez Que , quant tornout d'Astre chargiez , Ja en nul leu ne s'esteüst , Ne forveier pas ne peüst De si que a cel mont veneit Ou ses meistres tramis l'aveit .
Ensi ala et vint souvent Tant que a un jor , ne sei comment , Vns lous alout par le chemin , Qui l'acontra , si mist sovin .
Estrenglei l'a , pois le menja .
Quant cen out fait , si s'entorna .
Molt se merveillent li serf Deu De lor asne , quant n'est al leu A itel ore cum soleit ; Il n'en pout meis , essoigne aveit : La mort li eirt molt grant essoigne .
Quant atendu l'orent li moine Molt longuement , ne il ne vint , Ne il ne sourent qu'il devint , Vunt au mostier por Deu preier , Qui conseil lor selt enveier , Que , s'il li pleit , or les secore De lor asne qui trop demore .
A oreisons s'eirent tuit mis Quant Deus lor a le lou tramis Qui lor sommier mangié aveit .
Grant senblant fait de faire dreit .
Tant s'umilie dolcement Que bien sourent apertement Qu'il out lor asne devoré .
Donc li unt dit et commandé Que meis les serve del mestier Dunt li asne serveit l'autrier .
Si cum dit l'unt , et il fait l'a : Longuement pois le sac porta .
En la veie se mist en eirre Qui plus dreite eirt chies le proveire , Prest de porter sor sei la somme Que desirrouent li Deu homme .
Li lous fut forz , et granz , et gros : Le sac porta desus son dos ; Venuz en est a la meison .
De connoisance out achaison Li buens prestres quant il le vit : Crere poiez , molt s'esbahit ; Mes por le sac que out veü En sor son dos et conneü , Sout que de Deu vertu esteit Qui tel sommier li trameteit , Qui li faiseit de l'asne eschange Par tele beste qu'ert estrange .
Renveie l'en chargié arriere , Sanz cop de verge dont le fiere .
Issi vint souvent et ala Tant cum Deu plout et commanda .
Ja par les chans tant nen alast Ne par viles que il trovast Home , ne fame , ne enfant Qui le huast , ne poi ne grant .
Einz l'apelout qui quel veieit Quer cum un chiens priveiz esteit .
Contre nature , ce espeir bien , Se joouent ou lui li chien .
O els jeseit , ou els alaut , Mais je ne sai s'il i manjout .
Aprof qu'ai fait de cest memoire , Repairier me pleist a m'istoire Et si dirrai de seint Autbert , Quant li angres la vint ou ert .
A Avrenches ert une noit Ou se dormeit enz en son liet .
Iluec li vint angles des ciels - Si quit que ce fut seint Michiels - Qui l'esveilla et pois li dist Que l'endemein au mont venist Et dedesus edefiast Vne chapele et commenchast En l'enor Deu et seint Michiel , Qui poesté a grant el ciel , Que prevoz est de pareïs Et fut , et est , et ert tozdis .
Quant seint Autbert out entendu Bien cest message et retenu , Trestot le mist en non chaleir Tant que avint que , a un seir , S'eirt endormi de somme grief Quant li vint l'angles de rechief ; Si l'a de son sonne escité Et par son dreit non apelé , Et li recommande ensement Cen que dit out premierement .
Donc se porpense seint Autbert Que se Deus velt qu'en seit plus cert De cen que l'angles dit li a , La tierce feiz encor vendra .
Quer plusors feiz est avenuz Que deable a deceüz En tel maniere mainz ermites Et autres genz de granz merites .
Et li apostres cen diseit Que nus hoem creire ne deveit Esprit tres que provei eüst S'il iert leals ou de Deu fust .
Por icen l'a encor teü Qu'il en cuide estre deceü .
Pois avint si qu'il se dormeit Enz en sa chambre , cum soleit ; Li angles vint , cen li sembla , Iriement , et si bouta D'un de seis deiz en mié le front : Encore i pert , feiz en rount , Icil pertus que il li fist .
Quant le bota , icen li dist Que il alast seinz demoreir Le mostier faire et commencier En son le mont , la ou veirreit Lié un tor qui iluec esteit : Menez i fut en larrecin .
Li tors aveit feit le chemin Tot entor lui , la ou serait Li fundemenz que il fereit .
Quant cen out dit , si s'en ala .
Donc sout tres bien , pas ne douta Li evesques , que Dex voleit Que ce fust fait que cil diseit .
En l'endemain matin leva , Ses chanoines a sei manda .
Quant il furent tuit assenblei , Sa vision lor ad contei ; Enpreis lor mostre le pertus Qui li fut faiz el chief desus .
Tuit li dient communement Que il face hastivement Cen que Dex li ad commandé Et par son angle ammonesté , Quer bien viaz en encorreit L'ire de Deu , se il nel faseit .
Chascun par sei molt s'esbahit De cel pertus que el chief vit .
Quant ce unt dit en lor conseil , Sainz Autbert fait son apareil .
A ses barons icen mostra Et ad vileins trestoz manda Que ovec lui par ban alassent Et lor ostuiz ou els portassent : Vooges , besches et piscois Et cognies a trenchier bois .
Il vint al mont , si l'amonta : Le tor emblé desus trova ; Cil qui l'aveit iluec mucié L'out d'une corde lonc lié .
Por cen l'out fait que il peüst Et par le pestre se teüst .
Li lerres s'ert bien porpensez Se il muisist , qu'il fust trovez .
Molt fut sages qui l'i lia , Asseiz fut plus qui l'enseigna .
Alant , venant entor la place , Li tors out fait une grant trace .
Li evesques la veie vit , Si com li angles li out dit .
Lors prent le tor , si l'a rendu Au proudomme qui l'out perdu , Que li angles dit li aveit Qu'il le rendist quant il l'aureit .
Donc fist venir les ouvriers sus , Si commanda a metre jus Et ad abatre et ad trenchier Cen qui noiseit ad commenchier Cele igliese que faire deit .
Chescuns de els ovre en sen endreit .
Quant li leus fut aplanié , Dous roches unt en mié leissié Que il ne poent fors geter Par nul engieng ne remuer .
Sainz Autbert est donc esmaié , Meis Damledeu l'a conseillié : Pres d'iluec out une vilete , Iz aveit non , molt petitete , Baïns i mest , uns païsans , Qui d'enfanz ert assez mananz .
Douze filz out , granz et petiz , Od lui esteient tuit a Iz .
En son dormant l'angles li dist Qu'il levast sus et si venist O ses enfanz la pierre oster Qui a Autbert tout son ouvrer .
Faire ne velt demorement : L'andemein lieve temprunment , Pois prist ses filz , si sunt alé La ou Dex li out commandé .
Quant il vint la , si reconta A seint Autbert cen qu'oï a : Quant li sainz huem cen out oï , Dex gracia , molt s'esjoï .
Dunc vint Baïns , si s'est segniez , Al grant perron s'est apoiez ; Lui et si filz si vunt botant , Mais il n'esmuet ne poi ne grant .
Molt par se peinnent del boteir , Mais il nel pueent remuer : Botent de cha , botent de la , Mais onc la pierre ne crolla .
Donc s'i rapresment li villain , Mais quant que il funt si est en vain : De l'angoisse sunt tuit sullent , Mais de l'oster est il neient .
Tirent et botent et hasloent , Mais por neient se travelloent .
Li uns d'els l'autre semmonneit : « A , fel , bote de la endreit ! » Quant seinz Autbert a cen veü Que ne lor vaut rien lor vertu Ne nus engiens qui onques seit , A Baïn est venuz tot dreit : « Diva , fait il , as tu enfanz Ne meis ces unze ici ovranz ? - Oïl , dit il , un sol petit , Meis em berz est .
Li seint li dit : - Si t'aït Dex , va tost por lui , Ou de tes filz i algent dui .
Aporte lei isnelement , Tant cum cil pueples ci atent .
» Si cum Autbert l'out comandé , L'enfant li unt tost aporté Ou tot le berz ou il esteit .
Au perron l'ont apoié dreit ; Donc va Baïn et si enfant : La pierre unt prise en solzlevant , Aval le mont l'ont roolee ; Roelant vait , tant qu'arestee S'est enz el val qui desoz ert : Encore i est , tres bien apeirt ; Alquanz l'apelent le Tombel .
Ci out miracle et grant et bel , Ci ouvra bien la vertu Dé , Qui od un berz a cen osté Que esmoveir sol ne poieit Tout le pueple qui i esteit .
L'autre pierre est tost remuee Quant la granz fut d'iluec ostee .
Quant aoé orent le mont Congié demandent , si s'en vunt .
Li boens Baïns et si enfant S'en vunt , a Deu grace rendant , Quer seint Autbert franchi li out Trestout son feu , ou que le sout , Fors que de tant que le mostier Seit feiz par an deveit junchier , Et sinn areit ses livraisons Donnees : pain , vin et poissons .
Li buens Baïn , por tel servise , De seint Autbert rechut franchise .
Encor ore tienent si heir Tout lor feu franc a Belveier : Por junchier tote l'abeïe Iert lor feu franc tote lor vie .
Jonchier deivent dedenz le cor E la cherche , le riere cuer , Le chapitre et le refector , Et le cloistre trestot entor .
Les croiz ne la neif del mostier Cel nen est pas de lor mestier .
Plus unt encor que dit ne ai : Livreisons ont teles cum sai .
Sainz Autbert est , ce m'est avis , Iluec remeis , trestoz pensis , Quer li angles li commanda , La tierce feiz qu'od lui parla , Que ja del mont ne se meüst De si que s'ovre fait eüst .
Vne noit eirt trestot pensis De cele ovre que out empris ; En son liet ert quant il oït La voiz de l'angle qui li dit : « Os tu , Autbert , quant leveras , En son le mont demain iras , Et si verras cum faitement Dex a merchié tun fundement .
» L'angles s'en vait en est le pas .
Cil s'endormi , quer molt ert las .
L'endemain est matin leveiz , En son le mont est tost monteiz .
Plein de rosee un cerne i veit Qui dedefors toz seis esteit .
Dex li mostra apertement La mesure del fundement : La terre esteit en mié molliee Et en viron bien essuiee .
De l'autre part , mon escient , Molliee esteit tote ensement .
Cist miracles de la rosee Qui sor le mont esteit levee Ressemble a un que nos luison De Gedeon , de la toison Qui fut molliee et puis secha , Si comme il le demanda A Damledeu qui l'enveiout A la bataille ou il alout .
Qui velt saveir apertement Cen que tochon ici briement , Quierge le livre Judicum , Si verra cen en la leçon .
Quant seint Autbert sout certement Que issi ireit sun fundement , Les maçons fait en l'ovre entrer : Or n'i velt mais plus demorer De ci qu'a la qu'achevei seit Toz li mostiers que faire deit .
A grant plenté i out ouvriers , Meis n'ert mie grant li mostiers : De tel grant fut qu'il n'i poiet Que cent homes a grant destreit .
Il fut roont , fait comme crote .
Dex compassa cele ovre tote .
Monte Gargaigne ert ja fundez Quant cil de cha fut demostrez : A la mesure de cel la Fut li mostiers refait de cha .
Quant seint Autbert ovreir feiseit A son mostier , seier soleit Sor une pierre molt souvent .
Gardee fut pois longuement Por soe amor et ennoree .
Meis or crei jen qu'ele est emblee .
Dierre solent li anceisor Que li mostiers , a icel jor Que seint Autbert le commencha , Fut en mié cest : la ore a , Soz une volte , une chapele De Nostre Dame , si est bele .
Or feron ci digression Quer un petit conter volum Quel fut li monz primes et pois : Veir en dirrai si con jel lieis .
Deus cenz cotes out de hauteice , Desoz est leiz , desus estreice .
A l'arche semble ou garirent Bestes et genz que ne perirent .
Tumbe l'apelent el païs Por sol itant , cest m'est avis , Que il apert desus l'areigne En la façon de tumbe humeine .
Peril de meir rest apelez Quer molt souvent i sunt trovez Pelerins passanz perilliez Que gort de mer aveit neiez Ou a l'aleir ou au venir .
Donc ne se puet neient tenir , Que , entre le jor et la noiet , Ne mont dous feiz sanz nul respiet .
Des Avrenches de si qu'al mont , Aveit sies miles a roont De pleine terre et de boschage Qui ore est tot greive et rivage .
Dous eves douces i coreient Qui molt a loig d'iluec sordeient , Et , des le mont tres qu'a la meir , Autre tantes en rout par peir .
De la en cha a feit tel guerre Li floz de la meir a la terre , As prez , as bois , ala forest Que n'i a beste ne n'i pest .
De la forest a feit areine Entor le mont , et bele et pleine .
Entre dous eves dont vos dis , Seüne et Coisnon , est assis .
La tierce i rest , qui Siee ad non .
Devers Bretaine cort Coisnon , Les autres sunt en Normendie .
S'i est le mont , je n'en dout mie .
Molt prof d'iluec est Tumbeleine , Qui por cen ad le non d'Eleine Que Eleine morte illuec fut Quant le jaiant ovec lei jut .
Fille Hoël esteit , le conte ; En porjesant l'oscist a honte .
Auquanz dient que niece esteit Le rei Artur , quin prist grant dreit .
Entre le mont et Tumbeleine Cort tost la meir par mié l'areine .
Plenté i a de granz saumons , De lamprees , d'autres peissons , Quer l'en i prent et muls et bars , Bons esturgons et granz sabars , Torboz , plaïz , congres , harens , Porpeis , graspeis , quant en est tens , E tanz menuz peissons de meir Que nes vos sei demiés nommeir .
Cil qui de loing veient le mont Le hesment estre tout roont Et que l'igliese tor ressemble Ou l'abeïe tote ensemble .
Es jorz d'estei i a touz tens Dous guez ou treis , si com jen pens ; Ja ne ceindra meir la grant porte Vers Ardevum quant ele est morte ; Et quant ele est de grant poignant , Avrenches passe et Ponz avant : De rive en rive tot porprent , Par le païs amunt s'estent .
En la marche siet l'abeïe De Bretaigne et de Normendie .
De cest lerrei , si revendrei A ma matiere que leissei .
Li buens evesques espleita De son mostier tant que fait l'a .
Quant le vit fait , forment li plout , Mais ce lei peise que nen out De seint Michiel aucune rien .
Mais molt li avint de cest bien , Quer une noit , quant se dormeit , L'archangle vint la ou esteit .
Cen li a dit que il aprestast Dous de ses clers , sis enveast En Puille , au mont dreit de Gargaine , Qui en l'issue est de Campaigne , Des reliques la demandassent , Cen qu'il aurunt en aportassent .
Quant seint Autbert out cen oï , Del noinz de l'angle s'esjoï ; A Damledeu grant graces rent , Pois apresta hastivement Cels qui deveient aler la , Cum li angles li commanda .
Lor dras a fait costre et tallier ; Molt se hasta de l'enveier .
Deniers ad quis tant cum il veit Que sofiere pueent par dreit .
Li soller sunt fait tuit faitiz ; Huesels orent por les eviz .
Li brief sunt fait et seiellé : Briément i sunt tuit recunté Li miracle de chief en chief ; Et estre cen si unt un brief Qui des reliques demandout , Si cum li angles commandout .
Quant apresté sunt li message , D'une rien unt fait molt que sage : Quant de l'evesque dessevreirent , Beneïçon li demandeirent , Quer ne sourent si revendreient Ou en la veie tuit morreient .
Molt dolcement les a besiez Li evesques , et puis seigniez .
Cil qui en vunt plorent forment La ou departent de lor gent ; Si refunt cil de l'autre part .
Au dessevreir out maint regart : Molt se saluent dolcement La ou departent de lor gent .
Quant a peine sunt desevrei , Lor chemin ount tant cil esrei Que il iessent d'Avrencheïn , D'Oiesmeis et d'Auge et de Liesvin ; Cauz trespassent , un seic païs , Et Veulguessin , cen m'est avis .
Normendie ont tote adossee Quant l'eve d'Ipte ont trespassee .
Passent Ponteise et Seint Denis , Devers destre leissent Paris ; Marne passent endreit Laingné ; Par mié Brie s'en sunt alé ; Dreit a Sezane sunt venu , Plaierre veient et Vertu .
Tote France trespassee unt .
Par mié Borgoigne venu sunt ; Au premier mont , si l'ont passé , De l'autre part pois sunt entré En la conté de Moriaigne ; Le lac trespassent de Losaine ; A grant espleit ount amonteiz Trestoz les monz et avaleiz ; Quant des monz furent descendu , En Lonbardie sunt venu ; Trespassent la isnelement , Toscane aprof tot ensement ; Parmié Rome s'en sunt alé , Pois en Campaigne sunt entré .
Donc ount esré tant par Campagne Que il veient Monte Gargaine .
Lors mercient molt Damledeu Quies a menez tres qu'a cel leu , Et seint Michiel tot ensement Qui lor a fait aviement .
D'ilueques sunt alei avant , Dreit al mostier vienent esrant ; Dedenz en entrent liement , Lor preieres funt belement Devant l'autel , a genoillons .
Quant faites ont lor oreisons , Sor piez s'esdrecent , si s'esturent , Puis se signierent cum il durent ; A l'autel sunt tuit aprismié , Devant se sunt ragenollié , Lor offrendes mestent desus .
Quant beisié l'unt , si lievent sus , Seignié se sunt , puis ount cliné Parfundement , si sunt ralé A lor bastons , la ou il ierent .
A cels qu'il trouvent demandeirent Ou ert dan abes , s'ert en aiese , Quer requis l'ont a grant mesaise .
Volentiers od lui parlereient Priveement , si li dirreient Que il sunt illuec venu querre , Quer message sunt d'autre terre .
« Seignors , funt cil , or vos souffreiz ; Vn sol petit nos attendez : Ne vos peist pas que nos irons Querre l'abei , si li dirrons Que vos volez od lui parler , Puis , se li pleist , porreiz aler Parler od lui ou , se il velt , A vos vendra si com il selt Venir receivre autres messages Comme prodom riches et sages » .
Quant il furent d'iluec torné , En est les pas trouvent l'abé ; Si li unt dit que pelerin Qui nen esteient pas frarin Sunt el mostier , si l'attendeient , Quer ovec lui parler voleient .
« Et donc sunt il ? - Nos ne savum , Ne demandei ne lor avum .
- Aleiz molt tost , sis m'ameneiz , De grant dolçor les salueiz » .
Donc en sunt cil alei por cels : Primes se sunt beisiez entr'els , Pois a l'abei condit les unt .
Quant le virent , salué l'unt , Si refait il els ensement , Comme seinz huens , molt humlement .
Devant lui sunt agenoilliez ; Trestoz lor bries li unt balliez : Il leis a leiz et esguardez ; Les messages a rapelez : « Seignors , fait il , vos remaindreiz Et ouvec nos herbegerez , Quer , se Dex pleist , nos n'avum rien Qu'aveir poissiez , que n'eiés bien .
Mais or vos prié , par charité , Que me conteiz la verité De ceste chose : comment vait ? Cist brief m'ont dit dont molt me hait » .
Il lor demande la verté .
Et il li unt trestot conté De chief en chief , quer en memoire Aveient bien tote l'estoire .
Des que li abes out oï Que cil distrent , molt s'esjoï ; Des que il sout qu'en Occident Rout seint Michiel herbergement , Damledeu ad lors gracié .
La nuit sunt cil bien herbergié .
En lendemein , en es lespas , Lor fait muer trestoz lor dras .
Vait a Sipont , cele cité ; Sun evesque ad illuec trové ; Si li a dit et conté tot Quant que cil dient mot a mot .
Li evesque en fut molt lié Que Dex aveit apareillié Que li prevoz de paradis En plusors leus sereit requis Des pecheors qui par la terre Ses oreisons ireient querre .
Li evesque l'abei preout Et dolcement li commandout De l'enorer les messagiers Quer molt les deveit aveir chiers .
Por cen lor face mielz assez Quer de long sunt illuec alez ; Ensorquetot et si lor dont De seint Michiel de cen qu'il unt : Del roge paille que laissa Desus l'autel quant dedia , Il et li angles , le mostier Et del marbre qu'il ont molt chier , Sor quei li angles tint ses piez Quant li mostier fut dediez .
Pois qu'il orent assez parlei , Pris a congié et demandei .
Li buens abes de seinte vie Si est alei a s'abeïe Li messagier ont sejorné ; A grant plenté lor ad trové Cen que il sout que buen lor fut Et que par dreit faire lor dut .
Quant cil ourent assez estei , Si a li abes aprestei Les reliques honestement Que il ont quis tant longuement : De cel seint drap un poi i a Que sor l'autel l'angles leissa Quant li mostiers fut dedieiz , Et de cel marbre ou tint ses piez : Encore i sunt apareissant Li leu des piez , cum d'un enfant .
Quant cil ourent le seintuaire , Dist lor li abes debonaire : « Seignors , por Deu , or vos preions Que des or mais nos entramons : Bien devun estre d'une amor Quant tuit servum a un seignor .
- Si ferom nos mais , se Dex plaist » , Respondent cil quant il se taist .
Congié ont pris , si s'en revunt En lor païs quant trestot ont Quant que il ourent demandei , Et estre cen sunt sojornei .
Mais en maint leu ou sunt venu , Cen dit l'escrit que ai veü , Damledeu fist moltes vertuz Por seint Michiel qui est sis druz .
Maint beil miracle veü unt , En plusors leus ou venu sunt , Li porteor del seintuaire , Tant cum il furent el repaire .
Douze en i out qui escriz sunt De douze cels qui veü unt ; Assez i out d'autre plusors Que je ne sei raconter vos , Quer je nel liez ne nes oï Ne mais eissi cum jen vos di .
Tant ont alei par lor jorneies Que venu sunt en lor contreies : La merci Deu et seint Martin , El païs sunt d'Avrencheïn .
Desus un tertre sunt poié , Dont le mont veient , si sunt lié .
Avis lor est , quant l'ont veü , Ke novel siecle seit venu .
Veient les monz et les valeies , Les eves dolces et les preies , Les bois , les viles , les chasteals , Et le païs qui molt est beals .
Li jorz esteit cleirs et serains E li païs ert bas et plains .
Veient la meir et les forez , Les champaignes et les deserz : Bones seit lieues environ La terre veient a bandon .
Veient le mont et le mostier ; Molt se prenent a mervellier : Toz ert mué de tel cum fu A icel jor que sunt meü .
Hosteiz en eirt le bruihairez , Les espines , le buissonneiz ; Li bois esteit trestoz hosteiz Et el planistre roeleiz Aval el bas , el pié del mont Qui de loing lor semblout roont .
En son le mont tot cleir pareit Cele igliese , que faite esteit : Defors esteit tote blanchie , Vers le soleil molt reflambie ; Maisons i out , faites noveles , Qui de loing perent estre beles .
Quant asseiz ourent esguardei , Et tuit se furent reposei , Avant enveient ilnaument Por denuncier lor venement .
La joie fut le jor doublee Quer au mont out grant assembleie De clers , d'evesques , de barons , Et de Normans et de Bretons Que seint Autberz aveit mandeiz .
Li pueples eirt granz assembleiz Quer dedier idonc voleit Cele igliese que faite aveit .
Grant eirre i out de pelerins Qui errouent par les chemins : Molt veneient espeissement .
Li jorz iert clers et sanz grant vent .
Les meschines et les vallez , Chescuns d'els dist vers ou sonnez ; Neis li viellart revunt chantant : De leece funt tuit semblant .
Qui plus ne seit , si chante Outree , Et Dels , aïe , Va susee .
Cil jugleor , la ou il vunt , Tuit lor vieles traites unt : Laiz et sonnez vunt vielant .
Li tens est beals , la joie est grant .
Cil palefrei et cil destrier , Et cil roncin et cil sommier , Qui errouent par le chemin , Que menouent cil pelerin , De totes parz henissant vunt Por la grant joie que il unt .
Neis par les bois chantouent tuit Li oiselet grant et petit .
Li buef , les vaches vunt muant Par les forez et repaissant .
Cors et boisines et fresteals , Et fleütes et chalemeals Sonnoent , si que les montaignes En retintoent , et les pleignes .
Que esteit dont des plaisseïz , Et des forez et des larriz ? En cels par a tel sonneïz Com si ce fust cers acolliz .
Entor le mont , el bois follu , Cil travetier unt tres tendu ; Rues unt fait par les chemins .
Plentei i out de divers vins , Pain et pastez , fruit , et poissons , Oisels , oubleies , veneisons : De totes parz aveit a vendre ; Assez en out qui ad que tendre .
Li tref esteient junchié tuit .
Par tot aveit joie et deduit .
Tant ad esré li garz a pié , Que li message unt enveié , Qu'il est venuz enz el mostier Qu'en commençout a dedier .
Vait a l'evesque isnelement , Contei li a delivrement Quant que li ourent enchargié Cil qui l'aveient enveié .
Li evesque , quant il l'oït , A merveille par s'esjoït ; Mais le mestier que il faiseit Ne volt leissier , quer dreiz n'esteit .
Anciés enveie isnelement A cels , qu'il viengent belement .
Ceste novele est tost seüe Em plusors leus et esmeüe .
Endementres que cil en vunt , Li evesques lor mestier funt ; A trait dient et belement Quer del haster n'i a nient : Del jor i a a grant plenté .
Chantei esteit atollite , Les oreisons , la letanie .
En la porte ert la croce oïe .
L'igliese ert ja avironnee Set feis entor et poralee .
Dedenz aveit seint Autbert mis La croiz od tot le crucefis .
Devant l'autel , a genoillons , Aveit ja feit ses oreisons .
L'eve et li vins erent mellez , Le seil , la cendre enz jetez .
Escrit i esteit l'abeiceis Par le sablum qui ert tot freis : D'un angle a autre , en dous langages , L'aveit escrit Autbert li sages Od la pointe de son baston , Quer costume est , bien le savum .
Emprés icen prist un bacin Et de l'eive mesle od le vin , Que il aveit seintefiee .
Einz que la cendre i fust plungie , Li cresmes fut ouvec meslez .
Demaneis est o tot alez Au meistre autel , si l'a croiciez Od son pouce que il ad molliez .
Sus chescun corn une croiz fist Od le segnacle que il dist , Et el mileu , o la croiz vit Del mestre autel , en espandit .
Emprés icen , si reprist vin , Le remanant qu'ert el bacin , Et eve ensemble , sin ala Entor l'autel , si l'arosa ; Seit feis ala tot environ , Tosdiz faisant s'aspersion .
Par dedens ra avironnee Treis feiz l'igliese et arousee : Primes en bas et puis maien ; En haut jeta au deraien .
Les croiz ennoist , qui faites erent .
Tot environ lors alumeirent Les chandeiles et atachierent Desus les clous que il fichierent .
A l'autel va , ennoit le ra ; Chandele , encens si aluma Desus les croiz ; por l'ognement Poressuier hastivement , De toailles l'autel vestit .
Quant cen fut fait que vos ai dit Molt i out plus de sacrement Que je ne di ici briement - Mais nequedent , quant tot fait fu , Li evesque s'en sunt iessu ; Ornaverunt ont commencié ; Si runt le temple aparellié : Cortines tendent el mostier , Trestot entor , cil marruglier ; Pailles roez mestent desus ; Quant cen ont fait , si revunt jus Le cuer portendre et apresteir , Les cergies mestre et alumeir .
Endementres que il atornoauent , Li evesques se raprestauent , Et tuit li clerc et li clerzon , De faire la procession A aler contre les reliques .
Molt i out chapes et tuniques ; Li evesque revestu sunt , Desor lor chiés lor mitres unt .
Molt refurent bien attornei , Si cum deveient , li abei : Il n'i a cel croce nen ait .
Les croiz , les textes a touz fait Sainz Autbert prendre et atorner .
Si com deveit par ordre aler , Li gomfanom sunt mis avant , Qui d'or esteient flambeiant .
Dejoste cez li orzul vunt Ou esteit l'eve , et emprés sunt Li chamdelebre ou esteient Fichié li chierge qui ardeient .
Derierre chez les textes aloent , D'or et d'argent , qui molt pesoent ; Li encensier od tot l'encens Apres erent , si com je pens .
Tuit li clerzum , qui vestu sunt De sorpeliz , emprés revunt , Pois li grant clerc et li chanoine ; Revestu sunt od cez li moine ; Les persones et li abei Et li evesque sunt posei El derreain , pois li baron : Eissi vait la procession .
Cez riches dames i aloent ; Lor manteals , lor dras traïnoent ; Molt par aloent noblement .
Deriere vunt la pouvre gent .
Li clerc cantent a gresillon , Desoz chantoent li clerzon .
A Beal Veier esteient ja Les reliques ou veü a Vns avuegles qui ainz ne vit , Par la merite , si cum cuit , De seint Michiel que il requist Que sa veüe li rendist .
La vile out non , au mien espeir , Por cest miracle , Beal Veier .
La novele est tant espandue Que une fame i est corue , Qui unc ne vit des qu'el fut nee .
Il erent ja en la valee Ou il n'a or ne meis areine , Mais donc ert bois et terre pleine .
En est le pas , des qu'el vint la Et les reliques atocha , Si vit si cleir , que de traitor Ne li fut puis mestier nul jor .
Neie ert d'Astre , cen sei de fi ; Dex li a fait molt grant merci , Et seint Michiel qu'el requereit , Qui bien veit cleir la ou il deit .
Autres enfers i out assez De diverses dolors sanez ; Gariz i out tant des fievrous Que je nel sei aconter vos .
Li pelerin , et li baron Guerpissent la procession , Tuit a bien prof , por la aler Ou les enfers oent saner .
Tot entor cels granz genz aloent Qui les reliques aportoent .
Tant sont alei , qu'il sunt venu La ou erent aresteü Li clerc et la procession ; Dunc refunt lor estacion .
Arestez sunt enz el chemin : Grant presse i firent pelerin .
Saint Autbert out idonques pris Les encensiers et l'encens mis .
Le guipellon avant porta Que en l'orzuel primes molla : Les reliques ad arousees Et en emprés bien encensees ; Prises les unt molt liement , Chantant s'en vunt molt haltement Dreit al mostier .
Molt se penoent De bien chanteir cels qui chantoent ; De joie vunt alquant plorant .
Molt par esteit la presse grant .
Hastez s'eirent li marruglier De l'igliese tote junchier Et d'atorner si cum deveient ; Herbes i out qui bien oleient ; Par les verrignes i entrout Lors li soleil qui cleir raout .
Li mostier ourent aorné Quant li clerc sunt dedenz entré .
A l'autel vunt molt liement Si mestent sus honestement Les reliques que il portoent ; Et li autres toz diz chantoent .
Cel jor est molt l'offrende grande , Si cum tens et leu le commande ; Vnques nul an puis ne falli , Ainz dure encor , la Deu merci .
Cimetiere firent del mont Li evesque qui illuec sunt .
La messe chantent hautement ; Molt orguenoent richement Cil chanteor qui bien chantoent ; Lor bones voiz iluec mostroent .
La kiriele fut chantee Molt docement et orguenee , Le gloire aprof et le respons Et l'auleluie es gresillons .
La sequence par fut si bien Que nul n'i sout amender rien .
Qui leist l'epistre aveit tunique , A l'euvangele out dalmatique .
Quant il fut leiz et fut alee Tote l'offrende et fut chantee , Li evesque s'en sunt issu , Si cum il eirent revestu , Et si vindrent a l'eschalfaut Qui de mairriens ert fait en haut .
Molt humlement i sunt monté , Puis a un d'els bien sermonné .
Quant feni out tot son sermon , Si reparole del pardon Que li evesque fait aveient , Qui emsemble iluec esteient , Par le congié de l'arcevesque Soz qui esteient li evesque .
Trestot le pueple se taiseit , Qui escoutout cen qu'il diseit : Asis erent tot environ Por escouter bien le sermon .
Quant cen fut fait , si ra mostrei Seint Autbert cen qu'a enpensé : « Seignors , fait il , or m'escolteiz : Puis que ci estes assembleiz , Par voz conseilz dei bien esreir .
Je voil cest leu molt ennorer : Se vos veiez que ce seit bien , Rentes i voil metre del mien .
Doze chanoines i metrai Et tant de rentes lor dorrei Que il auront soufeisaument Trestot icen que a clers apent .
Ce iert doaire de l'igliese Que je ne vuil que nuls i nuise Ne ne touge par achaisun A seint Michiel cest nostre don .
Escrit en ei ensemble od mei De l'apostoile et puis del rei ; Li archevesque , bonement , Et nos canoines ensement De la lor part , sanz contençon , Ont otreié bien nostre don : Il le funt tuit por seint Michiel Qui nos metra trestoz el ciel Et nos merra en paradis Dont il est bien poesteïz .
Biens est que vos oiez les dons Que nos a seint Michiel donrons : Genez li doins et Iz ouvec Et quant que lor apent d'iluec » .
O une chape en ad saisie , Qui encore est en l'abeïe , Le jor meesme la chapele : Petite ert , meis molt fut bele .
Quant de cest ad tot achevé , Des chanoines lor ra mostré : « Seignors , fait il , enpensé ai Que doze clers chaiens metrai , Tels qui porrunt honestement Servir l'igliese saintement .
A chels d'Avrenches pers serunt , Quer tel ordre cum cil tendrunt Voil que cil teigent ensement ; De Deu servir ne seient lent .
» Sanz demoreir les a nommez Et establiz et ordenez ; Enz en l'igliese les a mis Ou il furent puis , ce m'est vis , Que il que lor successions , D'anz tel numbre cum nos trovuns Qui est escrit enz es milliers , Dos cenz cinquante et seit entiers ; Seit cenz et oit , cen retrovum , Reirent des l'Incarnacium Des qu'a cel an que li clers sunt Mis en l'igliese sor le mont .
Quant saint Autbert out fait le don Dont li clerc ourent garison , Les bries ad liez que out od sei , De l'apostoile , et del rei , Qui confermerent sor defens , Que hom ne fust meis , en nul tens , Qui de l'igliese ostat les rentes Par dons , par gages ou par ventes .
Aprof ad confermé son don Par grande constitucium .
Neis li evesque et li abei Et tuit li clerc l'ont confermé ; Et l'autre gent , soron lor sen , En haute voiz dient amen .
Quant la parole fut mostree Et tot li pueples l'out graee , Si sunt ralez enz el mostier Chanter la meisse et le mestier Qui a cel jor aparteneit .
Chascuns en fait tant cum il deit : En treble chantent le sanctus , En quinte voiz dient l'agnus .
Li diacres qui dist Ite Le Missa est a bien finé ; Molt par le dist acordantment : Loez en fut de meinte gent .
Quant la messe est tote chantee Et l'ore aprof refut finee , Si vunt mangier communealment , Et seint Autbert , molt liement , Lor ad donné ce qu'il aveit , Qui a la feste aparteneit .
Il sunt servi si richement Que nuls n'i a quin grost nient , Ne haut ne bas , quer dolcement Furent servi a lor talent .
Quant mangié ourent , si s'en vunt , Et li doze clerc remeis sunt Qui mis esteient el mostier : Des or ferunt meis lor mestier .
Depart la feste , tuit s'en vunt Od molt grant joie que il funt ; De totes parz , espeissement , S'en veit li pueples liement .
Or est bien dreis que vos dions Le jor , le terme que trovons , Que li mostier fut dediez : Oittouvres ert ja bien miez ; Deiz et seit jorz entiers aveit , Si cum l'escrist cil quil saveit , Tres qu'as kalendes de novembre , Qui premiers jorz est , ce me membre .
A icel jor , chescun an funt Encor grant feste cil del mont .
Icele feste est apelee La Petite par la contree , Quer devant cele une autre en funt , Del trovement de l'autre mont Qui fut trové dedenz Campagne , Cel que l'en dit Monte Gargaigne .
Li chanoine dont ai parlé De tote rien ourent plenté , Ne meis d'eve tant solement : Cele lor coste molt griément Quer auques eirent loing del mont Coisnum , Seünne , donc poi ont .
Il n'unt fontaigne ne nul puiz Ne cisterne ne nul reduiz Ou il puissent eve guarder , Et del mont ert encor loig mer .
Seint Autbert seit et veit tres bien Que il n'ourent besong de rien Fors d'eve dolce senglement Sanz que ne pueent vivre gent .
Deu depreia escordement , Et seint Michiel tot ensement , Que il lor dont d'eve plenté En son cel mont ou n'ont chierté .
Od ses clers a fait s'oreison Par molt grande devocion .
Il commencha oreir eissi Cum je dirrai ja briement ci : « Si vereiment cum , el desert , Salli l'eve tot en apert De la peirre qui dure esteit , Li pueples but , qui sei aveit , Si vereiment , par charité , D'eve nos donne , Dex , plenté , En son cest mont ou poi en a .
» Quant ce out dit , si se leva .
Ne demora puis qu'un petit , Si cum jel truis el livre escrit , Que l'angles vint , si li mostra Vne pierre que il cheva , Dont eissit eve a grant plenté Qui meint malade a puis sané .
A maint feivros fut saluable ; Si reirt a beivre delectable ; Alquant malade qui en beveient Sanz demoreir santé aveient .
De seint Michiel Molt ennoreir Et de cel leu bien atorneir S'est seint Autbert penei tosdis Tant cum vesquit poesteïs .
Nient il sols ne l'enorout , Mais mainz autre qui Deu amout .
Plusors miracles Dex i fist Par sa grace que lor tramist .
Quant seint Autbert fut de grant tens , Et li troubla del cors li sens , A Avrenches , en sa cité , Li prist seis mals et s'enferté .
Malade fut et angoissous ; Morir se crient .
Tot a estrous Ses clers manda communement : Si lor preia molt dolcement Que ses cors fust au mont portez Et sepeliz et enterrez En un mostier de seint Perron ; Ancienz eirt , de grant reison .
Il saveit bien , et veir esteit , Que Dex cel leu molt chier aveit , Et ce esteit nis sa chapele Quant il faiseit s'ouvre novele .
Il sout tres bien certeinement , Qu'il ne guarreit de cest neient .
A grant peine l'otrei li funt Que , quant iert mort , la l'enforront .
Aprof requiert que il seit enoiz , Quer sa mort seit que n'est pas loigz .
Les persones qui iluec furent L'ont enoilié si cum il durent .
Ne demora , se petit non , Emprof ceste peticion : Cel enferté tant le greva Que de cest siecle trespassa .
Es ciels en est l'ame portee ; Seint Michiel l'a bien aloee : Buen le servi , ce m'est avis , Quer il l'a mis en paradis .
Rés et lavez et sepeliz En est le cors ou molt grant criz .
Tuit si ami plorent forment De pitied .
D'els a plus de cent ; En esteient li oil lermant .
De deul plorent neis li enfant .
Ja ne reïst qui iluec fust , Por nule joie qu'il eüst : Einz l'esteüst del doel plorer Que il veïst la demener .
Li chanoine ont le cors vestu De toz les dras que ordres fu : Rocheit , braies , cauces , sandales , Albe et emit , pareiz de paile , Fanum , estole et domatique , Ganz , anel d'or , une tunique ; Chasuble rout , mitre a orfreis ; Croce li mistrent demaneis Desoz les mains que out croizies Desus le peiz , dreites colchies ; N'i out rien d'or , einz fut d'ivoire Li crocerons tallié , trifiere .
Quant issi l'ourent revestu , En la biere l'ont estandu ; Vn paile mestent sor la biere , Que nel descuivre vent qui fiere .
Et dedesoz fut li suaire , D'un drap cired sor le viaire .
L'eve , la croiz sunt aportez Et les cierges touz alumez .
L'encens est prest : encensei l'unt .
Emprof icen commencié unt Le servise qui apendeit A seint Autbert qui mort esteit .
Quant li servise fut finez Et li cors fut bien attornez Ordeinent la procession Li major clerc et li clerjon : Le cors metent fors de l'igliese Tels persones que l'en molt priese ; Et defors l'unt pris et porté Quatre baron par la cité .
Par les rues , espessement , Crient et plorent povre gent .
Molt par maldient icel jor Que il perdent lor bon pastor .
Il les gardout et defendeit ; Quant il jugout , il jugout dreit .
Ja por loier ne desveast De jugement que il jugast .
Il se teneit od verité , Si eschivout la fausseté .
As malades , as enchartrez , Esteit li suens tozdis privez .
Il meïsmes quant il saveit Ou en langor pouvre geseit Visitout lei molt dolcement , Sil confortaut benignement , Et en aprof , quant se tornout , De sa sustance li leissout .
A tote gent eirt molt amables , Simples et dolz et enorables .
Il esteit peire as orfenins , Si rest ostes as pelerins ; Il esteit piez as esclopez , Et si eirt oil as essorbez .
La pouvre gent que il norrisseit , Comme buens peires faire deit , Aünez sunt entor la biere : Torner la volent tuit ariere .
A grant peine l'ont retenue Li chanoine que descendue Ne l'a cil pueples od le cors .
A la parfin sunt eissu fors De la cité , puis si s'en vunt Le dreit chemin des ques au mont .
De totes pars aloent gent Apres le cors , espessement .
Vnc d'Israel ne fut graignors Li dels jadis fait , ne li plors , Que de cestui , quer cist de la Seitante jorz et seit dura , Mais cil de ça dura tozdis , A la vie de ses amis .
Il out de la maint instrument , Mais de cha n'out fors plourement .
Li deuls de la ressemblaut feste , Mais cist de cha pareit tempeste .
Alei unt tant qu'aresteü Prof del mont sunt et descendu .
Li clerc del mont , a grant enor , Vienent receivre lor segnor : Il en eirent si adolé Que rien en haut n'i out chanté ; Amont le portent tesaument ; Qui chanta rien dist belement .
Dedenz l'igliese seint Perron Metent la biere od le baron .
Defors esteit la presse espeisse ; Li clerc , dedenz , chantent la messe .
Entretant est la fosse faite , Fors l'igliese est la terre traite .
Quant li clerc unt dit le servise , Enfoï l'unt en itel guise Comme l'en deit evesque faire .
Il ne fut pas mis emmié l'aire , Anciez fut mis enz el chancel , En un sarcoul chevé , molt bel ; Desoz l'autel enterrei l'unt ; Li piez de lui dedefors sunt : Issi fut mis que en sum estout Li chapeleins quant il chantout .
Quant seint Autbert fut enterreiz , Tout li pueples s'en est aleiz .
Li chanoine unt lors esguardei Que chascun jor i ait chantei Messe , matines et servise : Establi l'unt par itel guise Que chascun d'els i aut son tor Sa semeine faire ou son jor .
Par semeines graanté fu Et encor est issi tenu .
Miracle sunt maint avenu Por seint Autbert puis que mort fu .
Li chanoine , qui cen veieient , Porpensent sei que faire deient : En une fiertre , honestement , Qui couverte eirt d'or , et d'argent , De l'evesque metront le cors Que osteront del sarqeu fors .
Conseil en vunt et congié querre A l'archevesque de la terre Et al segnor qui eirt en France , Que faite en fust graignor oiance .
Aprof ont levei le cors seint ( Si i guarirent enfers maint ) , Puis l'ont enclos enz en la chasse Ou argent out et d'or grant masse ; Mais ne le chief ne le braz destre N'i voldrent il pas leissier estre , Por porter as processions Et por mostreir les as barons , Qui vendreient a haute feste , Et le pertus qu'ert en la teste .
Quant le cors seint fut aloez , A seint Michiel en fut portez : Desus l'autel la chasse ont mise , Molt richement l'i ont assise .
Espessement fut puis requis De malades , jel vos plevis , Et guaires nul n'enn'i aveit Qui cen n'eüst que il quereit , Se par bone devocion , Il faiseient lor oreison Par la preiere seint Autbert Et seint Michiel qui a Deu sert .
La merci Deu , de cest avum Si trait a chief cum nos devum .
Or redirom , se Dex le veut , De qui toz biens venir nos seut , Com li chanoine ostez en furent , De lor choses , qui encor durent , Et comme i furent mis li moine , Par cui main , par cui testemoine , Qui conferma que il i fussent , Qui mist les rentes qu'il eüssent .
Es croniques escrit ce truis : ·Viij · c · anz et seisante seis Erent tuit passé et coru Des puis icen que Dex né fu De ci que la que , od navile , Ou grant gent , od ne sai quant mile , Ariva Rous en Normendie , De Danemarche que out guerpie .
Par Seigne entra , noant amont ; Vint a Roan des ques al pont ; Amunt l'eve a la vile assise .
Soupris les out , por cen l'a prise ; Vnques n'i out lancié ne trait .
Si unt od lui plait de pais fait .
Quant de la vile saisi fut Le païs a tout commeü ; Receit out buen , si guerreia , Tote la terre essilla : Il art viles , bors et chasteals ; La gent ocist a tropeals ; Il n'i remeint clerc ne chanoine , Nonain velee , enclus , ne moine , Se il l'atent , qu'il ne destruie Et a grant hunte nel deduie .
Les almosnes essille et art Et des mostiers refait essart .
Tant par est crient cis aversiers Que tuit s'enfuient a milliers : La pouvre gent de cele terre Lors guarisons vunt aillors querre .
Quant degastei out Normendie Demaneis ad France envaïe ; As Franceis fait molt grant damages , As plus riches fait granz outrages .
En plusors leus France destruist ; Par assummeit Chartres assist : La de la mort garant n'eüst Li homs que il aconseüst .
Totes les fames que il trouvout , Et les enfanz , a mort livrout ; Tot autretel si homme funt : Plus que foudre cremu tuit sunt .
Abassiee a France et folee ; Por un petit ne l'a gastee .
Sanz recouvrier destruiete fust Si grant pitié Dex n'en eüst .
Mais Damledeu la reguarda , Qui cel tiran tost refrena : Vns archevesques , a cel tens , Ert a Roein , de molt grant sens , De bon conseil ; Franc aveit non , Et eirt de grant religion , Par quei il eirt de Rou si bien Que nel cremeit de nule rien .
Plusors feiz le chousout , Que nuls autres faire n'osout ; Des ocises que il faseit Li sermonnout , si li pleiseit .
A l'archevesque molt pesout Que Rou de mal si s'entesout .
Veieit le mal , la deablie Que Rou faiseit par Normendie Et par trestote la contree , Si cum ele ert , et longue , et lee ; Donc vint a lui , si l'apela , Molt dolcement ce li preia Que pais feïst od les Franceis Qui li ourent mandei , anceis Qu'il l'emparlast , grant ne petit , Les convenanz , par un escrit , Qu'o Rou ferunt por pais aveir : Il s'en repeine a son poier ; Tant le proia que veincu l'a .
Aprof icen receü a Del rei de France Normendie : Si huons en fut , puis li afie Que tozdis mais pais li tendra .
Par ensommet li otrea Kalles Bretagne , ce m'est vis , Tant qu'estorez fust sis païs .
Li archevesque pas ne cesse D'aler a Rou et molt l'apresse , Tant com est joenvres , ainz que moire , Que il receive bautestiere .
Tant li a dit et sermoné Que il a pris crestienté .
Vns quens de France le leva Et son dreit non li emposa : Cil qui esteit Rous apelez Des or meis est Robert nummez .
Ses hommes toz bautizier fist , Tant lor preia et tant lor dist ; Al tierz jor que out crestienté , Seint Michiel a tres bien fiufé ; Les iglieses ra estorees Que arses out et dissipees ; Leis et dreitures establi ; Bretons od armes devenqui ; Gille sa fille li donna Kalles le reis ; Rou prise l'a .
Puis qu'ot od lié Robert jeü , Morte la dame sanz heir fu .
Fille le conte de Seint Liz Reprist aprof , s'en out un fiz ; Il l'aveit ja anceis eüee , Quer a Baieues l'out toluee .
Pope aveit non la dameisele ; Il l'ama molt , car ele ert bele .
Et li enfes out non Guillalmes : Il n'out plus bel en dous realmes .
Icist Kalles qui fille il prist Ne fut pas cil qui nos conquist Bascle , Navarre et Alemaigne Et trespassa les porz d'Espaigne : Einz fut uns autres qui fut puis ; Kalles Simples out non , cen truis .
Puis que Rou fut fait Crestiens , Vesquit cinc anz et fist molt biens ; Seinte Iglise molt essauça ; Ferme justise tenu a .
De Guillalme son heir a fait De ses terres , ou que les ait ; En son vivant , de son barnage , Fist a son filz prendre l'ommage .
Rous esteit vielz quant il morut ; Dedenz Roein enfoïz fut , Enz el mostier de Nostre Dame .
Je espeir bien , salve en est l'ame .
Emprés sa mort , tuit li barnage Servent Guillalme , qui ert sage .
Bien montra qui filz il esteit As riches faiz que il faiseit .
A Deu avant et puis a gent Amer se feit communement .
Bretons veinquit , et essilla Le conte Alain qui commencha Vers lui folie et grant forfeit : Por cen par mer fuiant s'en veit ; Bretons aveit fait reveler Et vers Guillalme mesmener .
De bataille Riol chaça Od treis cenz hommes que il a ; Riouls en out molt grant plenté .
Ceste bataille fut el pré Qui encor ore apelé est Prei de bataille por sol cest .
Le rei de France Loouis Mist en son regne , ce m'est vis , Vne altre feiz quel revoleient Chacier Franceis , cil quil haieient .
Al rei Henri d'oltre le Rin , Quil voleit faire a sé aclin , Le racorda par son saveir Et ferme paiz li fist aveir .
Lohier , son filz , de fonz leva , Qui France puis lui gouverna .
Maint autre fait encor refist Si cum l'estoire de lui dist .
Aprof icen se porpensa Que devenir moine voldra : Enpensé ja trestot l'aveit Des ques sis peres Rou viveit .
Por tost aleir al moniage , Asemblei a tout son barnage : Richart , son filz , lor a livré , De sa terre l'a herité .
Seignor lor donne a son vivant ; Hommage funt tuit a l'enfant .
Ne vesquit gaires longuement Puis que il fist cest donnement , Quer lui avint cele aventure Qui molt li fut et pesme et dure : Li quens de Flandres le manda A parlement , ou il ala , - Ce fut Elnol , si cum leison - Le conte a mort par traïson .
Quant ocis fut , a plorement En aportent le cors sa gent .
Vne petite clef aveit A son braioel qui i pendeit ; D'un escrin ert qui li gardot Vne cole que fait faire out : Donc moine fust procheinement Si reparast del parlement .
En l'iglise seinte Marie Dedenz Roein , ce dit sa vie , L'ont enfoï molt chierement .
L'ame en seit salve al jugement ! Tant out Richart puis anemis Que sis peires li fut ocis , Que ennoi sereit de l'escolter Se jeis voloie toz numbrer .
Le ré de France Loouis Ert sis plus riches ennemis .
Honte sereit a raconter Comme il le fist prendre et garder Et toz les mals que fait li a Et com li enfes s'en embla .
Li quens de Flandres le haiet Qui par trestot mal li teneit : Al rei loout qu'il l'oceïst Ou essillast ou destruist ; Je l'espeir bien que creü fust Si un petit al rei leüst , Mais li enfes li fut emblez : Par grant engien en fut portez .
Puis que li reis sout que Richart Li ert emblez , d'ire tot art ; De maltalent est si espris , Por un petit n'errage vis .
Il l'a mandé et remandé Mais por nient s'en est pené : « Ja ne l'aura meis em ballie » Ce dient cil de Normendie .
Lors le guerreie fierement ; Cil se defent hardiement : De mainte part guerre li sort Et Damledeu bien le secort .
De l'une part le quens Teibalt , Cil de Chartres , forment l'asaut , De l'autre part reis Loouis , De la tierce sis enemis , Le quens Ernol , par qui sordeit Trestot cest mal et esmoveit .
Herbert , sis oncles , de Seint Liz , Le guerrout , meis ce iert envis .
Quant entrepris se vit Richart , Par le conseil de dan Bernart - Seneschaus ert de Normendie ; Desoz le duc out la ballie - Ad enveié ilnelement Al rei Herout , un suen parent , En Danemarche , la ou maint ; De toz ses maus a lui se plaint ; Secors mande qu'il li enveit , Quer de guerre est forment destreit .
Herout i vint od bien grant gent , Qu'onques n'i out demorement .
Li reis de France en Normendie Esteit entrei o ost banie .
Franceis , Daneis , tant sunt alé Qu'a parlement sunt assemblé : Meslee sort el parlement ; Daneis i fierent durement : Deiz et Viij .
contes ont ocis ; Le reis meïsmes i fut pris .
Ainz que il eissist fors de prison , Si a juré , et si baron , Que ferme paiz d'ore en avant Tendrunt mais toz dis a l'enfant .
Par ensummet rendu li a Quant que Kalles a Rou donna ; Encor rout il el serement Quel defendra de tote gent .
Asseiz tost puis le reis fina .
Lohier , sis filz , por lui regna .
Des couvenanz n'a nul tenu , Anceis a guerre et mal meü .
Son franc home a grevei forment : Guerreié l'a molt durement .
Bacheleirs ert li quens Richart , Proz et hardiz comme leubart .
De l'autre part , le reis esteit Jouvres asseiz et si creieit Malveis conseil que il aveit : Vers son baron se malmeteit .
Od ses Normans , o ses Daneis , Ad envaï li dux Franceis : Si cruelment les envaïst , Od feu , od fer , que tot destruist .
Par bois , par viles , par champaignes , Fierement vait od grant compagnes .
En France fait espessement Pareir fumees , foïr gent ; Par tot essille la contree : Destruite l'a et malmenee ; Glaive de gent si homme funt Par tot les leus ou unques vunt .
Cinc anz dura continuels Ceste guerre qui ert mortels .
Ne la voldreit plus endurer Li reis de France ne li per : Tant unt al duc fait et mandé Que od Lohier s'est acordé ; Il en fut ainz molt bel preié Que por nul d'els l'eit otreié .
Par grant amor , senz contençon , Acordé sunt tuit li baron .
La paiz fut ferme qui est faite , La ou li dux au rei s'afaite .
Puis que en paiz si homme furent , Daneis de lui grant dons reçurent : Toz cels qu'il a fait baptizier A lor aleuz fist reparier , Et toz les autres , qui amoent La lei paiene et coltivauent , Par mié la mer , fors de sa terre , Les enveia les Mors conquerre .
Por ce furent la enveiez Que ne seient meis damagiez Franceis par els ne destorbez , Ne essilliez ne devilez .
Crestienté a molt amee Puis que sa guerre out afinee : A son poier Deu enora , Moines et clers tozdis ama .
Les perechous , de lor servise , Amonestout a mainte guise Et au prodome rediseit Que mielz feïst qu'il ne faseit .
Les iglises a estorees Qui par la guerre erent gastees : Les unes fist et commença Et les autres ameillora .
Entre les altres une en out Que de son cuer forment amout : Ja esteit ce cele del mont , La seint Michiel , ou li clerc sunt .
Molt par eirt liez qu'en son païs S'eirt herbegié cist Deu amis .
Il vit et sout certeinnement Que n'ert servie honestement Cele iglise , si cum deveit Et cum li leus le requereit , Quer el païs la clers esteient , Riches d'aveir , qui se faseient Del mont chanoines apeleir ; Ententif eirent a veneir Molt plus assez que au mestier Qui afereit a lor mostier .
A lor aiese se deduieient Quer molt granz rentes en aveient .
As povres clers servir faseient Por els l'igliese et il aveient Totes les rentes , sis parteient Eissi entre els cum il voleient .
Comme boviers les alooent Et d'an en an les remuoent .
Vilainement les i meteient Et cil vilment s'en conteneient .
Quant ceste chose li quens sout A merveille par li desplout : Il esguarda et dist por dreit Que qui chanoine estre voleit Sa provende bien deservist , Altre por lui nul n'i meïst .
Por nient fist cest jugement , Quer il ne l'ont tenu neient .
Quant le resout , si a mandez Les chanoines et assemblez : Preié lor a molt dolcement Que vesquissent regulerment , Et od preiere et od manace A chescun dit que il le face ; Mais quant qu'a dit , tot vait en vent , Quer entre tot n'en funt neient : Por preiere ne por manace , N'i a nuls d'els qui rien en face .
A lor deduit ententif sunt : Chacier en bois li un en vunt , Li autre aloent en riviere , La ou la seivent bien pleniere ; Beivre et mengier et altre chose , De quei suere nuls ne s'alose , Refaiseient espeisement , Dont l'en parlout molt laidement .
Li dux Richarz marriz en fut ; A merveille par l'enn'encrut Que le servise Damledé Nen unt por lui point amendé ; Anceis par l'unt tot deguerpi : Quel merveille s'en est marri ? Le gentil duc de Normendie , Quant si malvaise vit lor vie , A l'archevesque en a parlé : Tot son conseil li a mostré , Et a son frere le ra dit , Qui quens esteit , ce truis escrit ; Raoul out non , huens bien vallanz , Sages asseiz et molt poanz .
A un conseil andous les traist : « Seignors , fait il , malement vait Que seint Michiel est messerviz Et que sil servent a enviz Li chanoine , clers orguellous .
Por mé ne funt rien , ne por vos ; Enpensé ai ques osterai Et en leu d'els moines metrai .
Loiez le vos a faire eissi ? Li archevesque respondi : - Oïl , par fei , c'est honesté » ; Li quens Raouls le ra loé : Bien li dient qu'a Deu pleira Cele chose se issi va .
Preié lor a n'en dient mot De ci qu'il eit parquis trestot , Moines et cen que aveir deit A faire ce que il voleit .
Li chanoine sourent assez Que li dux eirt od els meslez : De l'iglisie ount tot fors geté Quanque il pourent , a celé ; Cen que chescuns aveir en pout A trestorné au mielz qu'il sout ; A lor acointes unt livrez Les ornemenz qu'enn'unt getez , Quer mielz s'en volent tuit aler Que prendre vie reguler .
Entretant ad molt vivement Li quens fait son porchacement : De l'archevesque Huun out Primes un brief , tel cum il vout ; Del rei Lohier un tel en ra Come il meïsme demanda .
Quant ses bries a , homes a quis , Des plus sages de son païs : Son mesage lor encharga Et a Rome les enveia .
Espletié unt tant et esré Que l'apostoile ourent trové .
Li apostoile de cel tens Out non Johan , si cum je pens .
Lor bries li livrent seielez : Bruisiez les a et esguardez .
Par sei esteit enz en un brief La vie as clers , de chief en chief .
Enz en un altre aprof esteit Ce que li dux li requiereit .
A icels dous erent semblables Li altre tuit et acordables .
Quancque li quens li requiereit Par ses chartres que il diseit Li apostoiles otria Et de sa part le conferma ; Joious en ert et liez forment .
Li cardinal tuit ensement Al duc runt bries tels enveiez Cum par les suens li out preiez .
Quant li message ont pris congié , Isnelement sunt repairié .
Chevaus ourent ad volenté : Par jornees ont tant esré Qu'en Normendie sunt venu .
Li dux les vit , toz liez en fu ; De chief en chief li unt conté Cum faitement ourent esré .
Il apela un chapelain , Le brief li mist enz en la main Que cil aveient aporté ; Li clers l'a tost desvolepé .
Despleié l'a et esguardé , Puis l'a au conte recité : Les saluz dist premierement , Trestoz eissi cum les entent , Puis a tot leit le brief avant , Qu'il n'i falli ne tant ne quant .
Li apostoiles li mandout Par cez lestres que enveout Que del mont ost toz les chanoines Et en leu d'els il mete moines , Et les rentes aient al mont Que li chanoine tenu unt , Et enz et fors li otreout Et de sa part le confermout .
Et si aucuns le contredit Il l'escumenge et maldit .
De l'autre part , s'en l'abeïe Velt nul des clers muer sa vie Bien li otreie de par Deu ; Iluec n'out plus quer n'en fut leu , Fors le valei , a la parfin , Qui eirt escrit el parchemin .
A l'archevesque uns en ralout Qui ce meïsmes commandout .
Li evesques d'Avrenches rout Vn brief qui cen reconfermout .
Li dux aveit par Normendie Moines assez de bone vie : Par abeïes en a pris , Tels qui bons sunt , cen li est vis .
A lui vienent priveement , Si lor a dit celeement Qu'il le seuvent la ou ira , Isnelement ; pois lor dira Por quei les a a sei mandeiz De tantes parz et aünez .
Il n'i a plus , il est meüz Mes sis erres fut tot seüz .
A Avrenches vint belement Si cum de cen ne fust neient .
Semblant faiseit que il queisist Tote altre rien que il ne fist .
Quant il vint la , primes parla D'altres choses , puis apela Vns vel baron qu'iluec esteit : Sis privez eirt , molt chier l'aveit ; Commanda li que il alast Molt tost al mont et si rovast As chanoines muer lor vie ; Si ne leist pas qu'il ne lor die Moines deviengent , cen voleit , En lor mostier , qui bel esteit , Ou cen que non , si augent fors , Lor dras enportent et lor cors , Tant solement , et nient plus : Marriz esteit od els li dus .
Emprés li dist qu'il demandast Totes les cleis et sis guardast , Le tresor , tot l'or et l'argent , Les altres choses ensement .
Cil s'entorna et vint al mont , Mande les clers ou que il sunt ; Quant il les out toz aünez , « Seignors , fait il , or m'escoutez .
Nostre sire li dux vos mande A toz par mei et si commande Que esliesiez quel que voldrez : Moines seiez ou vos augiez Fors de cest leu isnelement .
Respondez mei , et cel briément ! » Les cleis aveit ja totes prises Et ses guardes partot assises .
Tot out seisi ainz ques mandast Ne qu'a nul d'els de ce parlast .
Respondent cil communement : « Nos ne feron de ce nient ! Ja el talent ou or seions Moines ici ne devendrons » .
De ce aveient ja parlé Et lor conseil tot afermé , Que devinei pieça aveient Trestot icen que or veieient .
« Donc n'i a plus , cil lor respont , Ne meis eissiez tuit fors del mont ! Alez quel part que vos voldrez Quer jameis ci ne remeindrez ! » Tuit li chanoine atant s'en vunt Ne meis sol dui qui remeis sunt : Li uns le fist por Deu servir Et li altres por se garir : Enfermetei molt grant aveit , Ensorquetot vielz hons esteit .
Puis que del mont furent torné , La ou lor plout s'en sont alé .
Chascun par sei tornez s'en est La ou li semble et bon li est .
Dex lor aït , le fiz Marie , Quer je ne sai plus de lor vie .
Des dous chanoines qui el mont Par tel acheison remeis sunt , Li uns des dous out non Durant : Prodon esteit et molt vaillant ; Molt out chier l'angle , cen diseit , Quer por s'amor remés esteit .
A ses ovres fist puis pareir Se il menteit ou diseit veir .
Li malades out non Bernier : Gesir soleit prof del mostier , Por s'enferté que aveit grande .
Al messagier le duc demande Et li requiert , por amor Deu , Quel laist gesir en icel leu : Malades iert , si ne saveit De quel ore mort le prendreit ; Morir se crient , laist li gesir ; Por son servise tot oïr , Estre voldreit illuec toz dis Et nuit et jor tant cum iert vis ; Fiebles hons est , ne puet aler : Pechiez sereit de lui oster ; Alanguorez est et falliz : S'il l'en oste , mal iert bailliz Quer ne vuelt faire se bien non , N'enn'eient il pas soupeçon .
De quant que dit , del plus menteit ; Trestoz soduire les voleit : Par si fause religion Couvrir voleit sa traïson , Quer illuec out de seint Autbert Le cors mucié , clos et covert .
Il l'en voleit porter od sei , En larrecin et en segrei .
De tot icen que a preié Ne li a cil rien otreié : Anciez li dist que ne porreient Soufrir li moine qui vendreient Que cele celle a enfers fust Ne que hon malades i geüst .
Cel leu illuec que il diseit Molt mielz as gardes coveneit Qui l'igliese deivent garder Que a malades converser .
Moleste as moines grant fereit Se il illueques se geseit .
Quant Bernier ot l'escusement Si li a dit molt humlement : « Or vos prié donc por amor Deu Que me laissiez en icest leu Estre et gesir tant solement Qu'esguardei aie a mon talent Vne maison ou puisse aler Ma langor grande deporter .
Cil li a dit : - esliesiez la , Quer par ma fei vos aurez ja Quele que unques eslierez : A vostre chois une en prendrez .
Respont Bernier : - je nel ferai , Anceis imais me soferrai ; Por seint Michiel , sanz altre ennoi , Laissiez mei ci ennuit et hoi , Et si vos faire nel volez , De meie part saveir poiez : Je n'en istrai pas , par mon chief , S'anceis nen ai traval molt grief ; Ou par force m'en getereiz Ou ennuit mais ci me lereiz » .
Tant ad Bernier dit et preié Que le franc home a ennuié Que li dux out enveié la .
Bien espeire que illuec a Mucié tresor ou que que seit Que cele noit embler voleit .
Ceste meïsme soupeçon Aveient tuit si compaignon : Il esperouent verité .
Li riches hon ad commandé Que d'iluec seit tost remuez Et en un altre leu portez .
Vne maison livrei li unt Qui eirt assise el lez del mont Meis bien li peist , illuec l'ont mis .
Commandei est puis , ce m'est vis , Que trestot ait tant con vivra Quancque mestier li estera .
Li riches hons enz el mont mist Bones gardes einz qu'en issist .
Quant ce fut fait , al duc ala Por dire li ce que fait a .
Les persones de Normendie Et d'evesquez et d'abeïe A Avrenches venues erent .
Li moine od els la s'asemblerent Dont je parlei premierement : Molt i vindrent celeement ; Isnelement erent venu Quer commandé tres bien lor fu .
Molt ert grande la baronnie Qui venue ert de Normendie .
Puis que tuit furent assemblé , Li dux Richarz a commandé Que il viengent od lui al mont .
En es le pas cil monté sunt : Od lor seignor en sunt alé ; Al mont vindrent , tant ont esré .
Quant il furent la parvenu , A la porte sunt descendu : Od chanz , od ymnes , haltement , Meinent les moines liement , Tant qu'el mostier furent entré .
Li dux Richarz lor ad livré Tote l'igliese et la ballie , Neis les cleis od l'abeïe .
Totes les rentes lor donna Et fors et enz puis commanda Que ne fust meis nus hons vivant Quis descreüst del priés d'un gant .
Li archevesques i esteit : De ceste ovre s'entremeteit Quer par son brief l'out commandé Li apostoiles et mandé .
Li evesques d'Avrenches fut De l'autre part si cum il dut : A l'apostoile obeïsseit Qui bien mandei le li aveit .
Tuit si chanoine illuec resunt Qui bien otreient cen qu'il funt .
As moines ont tuit otreié Genez , et Iz de l'evesquié ; Sanz nule male volenté , Ce que il funt lor ont graé .
Les costumes ont demandees , Qui par amor furent trovees ; Seint Autbert primes les trova Et establi , et ordena : Ce est de la procession Que encor oié cest jor tenon ; Li uns de nos as altres vunt A dous termes qui posé sunt : Li clerc premier viennent as moines Et li moine puis as chanoines ; Tuit revestu se recevrunt , Et cha et la cels qui iront , Messe dirront al mestre altel , Li moine la tot altretel ; Li chanoine deivent mengier , Quant il auront fait lor mestier , En l'abeïe , el refector , Si cum li tens dorra del jor ; Li moine la , tot ensement , Que ne lor griet le junement ; Ja li moine ne se movrunt Se li clerc ainz a els ne vunt : Entre els est bien cen confermé , Quer ce esteit fraternité ; Aliance semblout d'amor .
Encor le tienent oié cest jor Si cum il fut lors establi , Fors del mangier que ont guerpi : Tant est lor amor plus baissiez ; Il n'a gaires que il fut laissiez .
Aprof ceste peticion Que confermerent li baron , Esleü ont li moine abé Si que li dux lor a greié : Mainart out non , si fut normanz ; Prodom esteit et bien vallanz .
Icel jor out grant joie al mont .
Quant cen fut fait , si s'en revunt : Li dux s'en vait en Normendie Et cil remaint en s'abeïe .
Comme buens peirres chastia Et comme meirres toz ama Icels moines qui remés sunt Dedenz l'igliese , od lui , del mont .
En la reule seint Beneeit Est bien escrit , il le saveit , Que li abes les ores gart Ou a tel die de sa part , Qui honestes et buens i seit , Le mestier face cum il deit .
Cele meison ou dan Bernier Soleit jesir , a cest mestier Avis li fut qu'ert convenable Et aisiee et delectable : As marrugliers l'abei l'eslut .
Il meïsmes souvent i jut .
Nuls des moines n'out sopeçon Que soz les laz de la maison Mucié eüst alcune rien Quer il n'i a , cen veient bien , Tant de pertuis ou se cutast Vne soriz , ne ne passast : Nul n'enn'i out , petit ne grant , Ne es crevaces , tant ne quant , N'i pareit rien , enz ne defors ; Et nequeden , si ert le cors De seint Autbert illuec posez : Vnc de trente anz n'i fut trovez .
Quant par miracle fut trové , Aveit al mont segunt abé : Icil abes rout non Mainart , Molt fut prodom et de Deu part ; Bien redirom quant la vendra Comment cil abes le trova Et cum portei fut el mostier Que il fist faire et commencier .
Aprof icen , ce m'est avis , Li nobles dux s'est entremis Del leu faire clorre de murs Covenables , et forz , et durs : Einz que il seit del mont tornez Del suen les a tot aquitez .
D'or et d'argent fist faire tables Que as altels mist covenables ; Chapes de paile , vestimenz , Pailes , dossels , tapiz molt genz , Candelabres d'or et d'argent , Croiz et calices ensement .
Viles as moines a donnees , Rentes d'igliese confermees Par son seel en cire mis , Li dux , ainz que isse del païs , Et ce qu'il sout que boen esteit Et qui a l'ordre aferir deit .
Li abes Mainarz , del mostier Qui premiers out cure et mestier , Par le conseil de son convent , Qui l'otreierent bonement , Funt de Durant lor chapelain , Honeste clerc et non vilain .
Rendu li unt tot autretant , Fors que ne fut el mostier grant Com il soleit aveir jadis , Quant chanoines i fut ainz mis .
Tot altretel humanité A Bernier funt par lor bonté : Rendue li unt sa provende ; Aprof li firent tel enmende Qu'o els beiveit puis et manjout , A toz les jorz que il li plout , Molt bien et bel , od honesté , Meis por nient onc n'en sout gré .
Enprés sa mort , quant que il out , Li moine donnent a Fulcout ; Cist ert sis niez qui feelment Les a serviz et lealment : Il lor a dit et anseignié Ou seint Autbert ourent mucié , Il et sis uncles , quant viveit : N'enn'i a nul qui liez n'en seit .
Li dux Richarz , qui molt amout Religiom et ennoraut , Souventes feiz les visita Et de ses choses lor donna .
Del leu , qu'il vit que amendout , Dedenz son cuer grant leece out .
Il a ouvré comme huem sage : Par le conseil de son barnage , Privileges lor a donnez , Que cen qu'a fait ne seit quassez .
Il otreie de sa partie Que abé n'eit en l'abeïe Se moine n'est de la meison : Entre els facent l'election ; Et , se illuec trovez n'esteit Qui convenables a cen seit , Esliesent le d'autre abeïe , A lor pleisir , de bone vie .
Del deraien de la meison Le voldreit mielz , cen dit par sun , Que d'un qui fust d'antequité En altre leu norri et né : Ce est la somme de l'escrit Que li dux fist que je ai dit ; Desus l'autel cest presenta .
Puis dous altres parquis en a : Por cen l'a feit que il voleit Que ceste chose estable seit .
Del rei Lohier de qui teneit Tote la terre que aveit Privilege out et muniment Tel com disrom ja ci briément .
Ce fut escrit el brief le rei : « Jen conferm tot ce et otrei Que donneirent mi ancesor A Damledeu , nostre segnor , A Seinte Igliese et as sers Deu Ou que cen seit et a quel leu .
Je comferm bien ci de ma part - Mis mestiers est que bien le guart - Que qui don i aura donné , Por nule male volenté Puis ne lor puisse retolir , Ne heirs qui em puisse venir .
Se il le tout , je le rendrei , Qui en l'escrit confermei l'ei ; Et por icen , cil qui or sunt Nostre feeil et qui serunt , Et Damledeu volent amer , Sachent un mont estre en la mer Ou ennorez est seint Michiels Qui est mestres prevolz des ciels : Mont de Tumbe l'oï apeler .
Assis est em peril de mer .
Li dux Richarz , en nostre tens , Por amor Deu , si com je pens , De bien en mielz l'a estoré Ou souveraine auctorité De l'apostoile , dan Johan : Ses bries en a , prof a d'un an , Qui conferment cen qu'il a feit : Mei n'est molt bel et molt mei heit .
De ses moines de Normendie Ja i a mis grant compagnie Qui servirunt la Damledé Et seint Michiel par tout eié .
De ceste chose confermer , Que ne la puisse aucuns dampner , En nul aié qui jameis seit , Me requierent , et si unt dreit , Li dux Richarz premierement , Li archevesques qui rapent De ceste afaire grant partie : Envers mei molt s'en humilie ; Li apostoile ensement M'enn'a requis benignement Par plusors bries , et ja a pose , De confermer iceste chose : Por lor amor tant en ferai Que de ma part commanderai En icel leu dont ai parlei Seient moine par tot eié .
Jel voil eissi , et si commant Que emprés mei nul rei poant , Ne dux qui seit en Normendie , Nostre chartre meis ne desdie , Ne ne seit quens ne nus evesques , Neis de Roien li archevesques , Par qui ja seit meis trespassé Que que avum or confermé .
Por ce le faiz que od franchise Seient li moine el Deu servise Et qu'il preient que Dex nos gart Et nostre regne ou il unt part .
Icest precept qui ci est dit , Et qui par nos ci est escrit , Od nostre main le confermuns , D'anel reial le seieluns ; Et si alcuns est qui l'enfregne Escumengiez entretant maigne » .
Del priviliege a l'apostoile Vos revoil or faire memoire : Johan out non , produen esteit ; Il commanda en son endreit Et conferma de soe part , Et tres bien vuelt que l'en le gart , Que tozdis meis fust l'abeïe De buen convent tres bien garnie Et que li ordres meis i seit Qui novalment mis i esteit .
Li reis Lohier , li dux Richart , Li archevesque , de sa part , Preié l'en ourent dedevant Qu'en fesist chartre a remeignant .
Vncor a il plus commandé Que esleisent li moine abé De lor meison , tel com voldrunt , Ou d'autre leu , s'iloec nen unt Persone alcune convenable A estre abé , et proufetable .
L'eslection par lor esgart Bien lor otreie de sa part ; Et se alcuns aler voleit Encontre ce que il diseit , De Damledeu l'escumenie , De la Virge , seinte Marie , De seint Michiel tot ensement Et de toz seinz , sanz finement .
Dedenz enfern seit sa partie Qui abes iert de l'abeïe Por nul loier que il en dont Et a toz cels quil recevront .
Cest priviliege encor oié unt Nostre moine , qui gardé l'unt .
Escrit fut bien raisneblement , Quer il i out sene repent : Cist privileiges que oiez Em plein concile fut fermez ; Haltes persones i nonma Li apostoiles quil ferma , Qui renommees plus esteient Et dignités gragnors aveient , Por le privilige enforcier Que ne l'osast aucun froisier .
Li dux Richarz , quant trestoz out Les privileges que il vout , A seint Michiel les a donnez Et sor sun altel presentez .
Bien se gardent cil qui seront Par altrui main abei del mont , Ne meis par cele del convent : Je lor di bien veraiement Que dessevrei sunt tuit de Dé Qui par main laie i sunt entré .
Maint grant miracle avum veü Sor cels qui si i sunt venu : Quer unques un mort nen i fut Ne en sarcoel nul nen i jut ; Anceis s'en sunt trestuit alé Enz en lor lige poesté .
Li archangles enz en lor vie Les a mis fors de l'abeïe .
Qui de cez diz se marrira Apertement demostera Que abes est de l'abeïe Malveisement , o vilanie .
L'abes Raols par symonie , Mun escientre , out l'abeïe .
D'aultres i a encor assez , Qu'avuns veüz en noz aiez , Que seint Michiel en a mis fors , En grant poier , sains de lor cors , Beles persones , clers vallanz : Dex , se li plaist , lor seit garanz , Et a toz cels qui ont esté Primes et puis del mont abé .
Li cuens Richarz , emprés ses dons , Asembleiz a toz ses barons .
Vn fiz aveit de sa mollier , Dame Gonnor , si l'out molt chier ; Richarz out non , corteis et sages , Prouz et hardiz , donnerreis larges .
De sa terre l'a herité ; Tuit li baron l'unt greanté .
Grant leiece ourent icel jor Que le reçurent a seignor .
Li dux vesquit ne sei combien , Quer je n'en voil mentir de rien .
Quant il morut , ce fut dolor , Mais Dex li fist si grant enor Que emprof lui tel heir leissa Qui sa terre bien governa .
Del viel Richart ne disrei plus , Mais de son filz , qui fut buens dus Et bien governa Normendie , Ne vuiel leissier qu'auques n'en die : Plusors mostiers fist par sa terre Ou en son tens n'out point de guerre ; Seinte Igliese tozdis ama Et Damledeu molt li donna ; Del mont sis peres li preia Et il por lui molt l'enora : Plus i donna et plus i mist Que ainz ne puis nus huens ne fist ; La chartre en ont encor li moine Qui toz ses dons lor testemoine : Ge la lui ja et esgardei ; Or vos disrai que i trovei : Icen i vi que il donout A saint Michiel et otriout , Et as moines qui sunt el mont , L'abeïe , que encore unt , De seint Paier , en Costentin ; N'i a igliese ne molin Ne bois , ne plaign , terre ne pré Que ne lor ait trestout donné : Des le chemin de Hochingnié Des qu'a la mer , tout a donné ; Neies de Tarn tresqu'en Venlee , O Causé donne la contree .
Et Chantelou encor dona , Bois , iglese et quanqu'i a ; Terre Grinbaut en Briquevile , Et Lenguerone et Flamevile Ra il donné , et la mitei De Eringartvile rotrié ; Le feu Durant dedens Vellé ; En Gersé lor a doné Trestot le leu Perron Le moine : La chartre en trei a testemoine ; La Columbe i rajosta , Mostier et bois et ce que i a Eu terreor de la Rochele , O le molin et o le pré ; La terre au pere a un abbé Dan Heldebert , lor a doné ; L'une mitei de Mundrevile , Trestot Verson et Bretevile Que sa mere primes dona , Oveuc les dons confermé a ; Maidré , Carré et Marrigné , Curé , Forges et Soligné , Magné , Macé et Dummanei , Par le meleu tot Cramerei , Peleog et Eschallié Et la vile de Vergoncé Enz eu païs d'Avrencheïn A saint Michel rendit sanz fin , Deu don Guillaume le marchis Qui fut son aël , ce m'est vis ; Desor la mer deu suen dona Tout saint Jehan si com ui a .
Mesnil Reingier mist o son don , Leiz Morteïn , ce releison .
Tot le tongneu de l'abeïe A saint Michel done et otrie , Des marcheans qui i vendront Marchandise et porteront , Et de trespassanz , de trestoz , Si com il out et anz et jors .
Vne iglese a il donee Dedens le mont , en la valee , De saint Pere , par tel hennor ( Quer seue esteit a icel jor ) Que li abbes et li covenz Clers i metront a lor talenz Qui por s'ame messe diront Et por ses hers , tant com vivront .
Se aucun des clers despesaument Feit le servise ou ordement , Li abbes le peut en desfens Meitre , ou li moine solonc le temps ; Et se por ce ne se chatie , De li oster ont la ballie Et de poser autre en son leu , S'i a , par fei , honeste lieu .
Quant qu'a evesque aparteneit Et a seignor , en tot endreit , Si com son pere le dona Premierement et porchaça De l'apostoile , et des evesques , Del rei Lohier , des archevesques , As moines donne et au leu A tozdis meis , por amor Deu .
El borc del mont fut cis duns faiz ; Encore est il tenu en paiz : Por nul forfait ja fors del mont N'irunt plaidier cil qui i sunt ; Li plait sunt tuit devant l'abei , Neies de la crestienté ; Archediacres est del mont : Toz justise cels qui i sunt ; Ses clers , ses moines , toz mesra A ordener la ou voldra .
Il meïsmes beneïçon Aura emprof s'election De quel evesque que voldra : De l'apostoile otreiz en a ; Li dux Richarz icen donna Et li evesque l'otreia Qui d'Avrenches teneit le sié , Oiant barons et le clergié ; Maingis out non , cen vei escrit Enz en la chartre ou son seing fist .
Richart , Robert graanté l'unt , Qui ambedui filz le duc sunt .
Neies Robert , li archevesques , Otrei en fist o les evesques Sor qui esteit sa poestei , Qui en la chartre sunt nummei .
Quant el fut faite et acheveie , A seint Michiel l'a presenteie Li dux Richarz honestement : Desus l'autel fist le present ; Je n'en ai dit ne meis la somme .
Emprof sa mort firent si homme De son ainzné filz lor seignor : Richart out non ; a grant ennor Vn poi de tens les governa .
Robert , sis freres , pois regna .
Cist Robert out un filz , Guillealme , Qui a comquis tout le realme D'Engleterre , par poesté , Et s'en est fait rei coroné .
L'une meitié de Guerrnerié Qu'avun eü de ci qu'a oié , Les costumes , et le melage De tote l'autre , qui est large ; Dragié , Tissé , et Tisseel , Goout , Obreie , et Poterel , Belevile , La Lande pois , Si com el livre escrit le trois ; Dous bocheals , Crapout , Neirum , Tote Beveie par enson ; Les costumes de tout Bevrum , Togné , et terres en virum , Et uit molins en la valee , Et altre cinc en la contree De Beeissin , desus Obdun , Enz en la vile de Versun , A seint Michiel donne en son tens Li dux Robert , et en porpens Chartre en a feit , si l'unt li moine ; Escrit i sunt li testemoine .
Ennoi sereit de l'escouter , Se je voloie ore aconter Toutes les chartres as barons Qui donnerent les riches dons .
Por ec de cest ici leirons , Des miracles repalerons .
Oï aveiz cum faitement Seint Autbert fist premierement La chapele desus le mont , Et des reliques qui i sunt , Cum il les quist et porchaça ; Et quant les out , mises les a En une boiste et seilees : Vnques n'en furent puis ostees .
En une chasse aprof assist Icele boiste ou il les mist Desus l'autel honestement : Encore i sunt veraiement .
Del paile i out , qui laissié fut , Et del marbre sor quei estut Li archangles qui dedia Monte Gargaigne , lonc tens a .
Longuement puis que fut seintiz Li bons Autberz et desfoïz , Dedenz le mont out un chanoine , Ainz que i fussent mis li moine , Qui enquist molt et demanda A cels qui ierent o lui la Si aucuns d'els vit unques traire Les reliques , por nul afaire , Que seint Autbert aporter fist De Gargaigne , que li desist .
Respondent cil : « unc ne veïsmes Ne d'omme nul parler n'oïsmes Qui unques une en maniast Ne avant traire les osast .
Nos meïsmes rien n'en savum Ne meis issi cum nos l'avum Oï conteir par maintes feiz As ancesors , icen creiez .
- Par fei , fist il , pris m'est talent De veier les apertement : Si m'aït Dex , ou jes verrai Mun escientre , ou je morrai ! Molt vos voldreie toz preier Que , Dez vos gart de detorbier ! , Que sofriessiez que jes veïsse Et de la casse les traïsse .
» Tuit li dient qu'il se repost Quer folie est que veier ost Le seintuaire et descouvrir : Tost l'en porreit mal avenir .
Cume il plus li deslooient Et del leissier conseil donnoient Et il tozdis plus esperneit De veier ce que il diseit .
Checun li dit de sa partie Que lest ester ceste folie : Seuffre et esgart et lest ester , Si com ont feit jadis si per .
Trestot lor los et lor sarmon Ne li valurent un boston .
Onques por eus neu vout lessier : Aincés les print a depraier Si com il sout , plus souplement .
Tant a preié que vreiement A la parfin ont graanté Que il face sa volenté .
Quant ot l'otrei et le congié A mervelle par s'en feit lié .
Treis jorz primes jeüné a E son corps d'eve tot lava ; Au desreein messe a chantee Au metre autel et celebree .
A la parfin , quant dite fu , Si com il ert bien revestu , De la firte la boiste osta , Desus l'autel assise l'a .
O un cutel la vot ovrir , Mes saint Michel nel pot soffrir : Si com il a la mein levee , Isnelepas est arestee : Onc ne la pot retrere a sei Ne remuer le tor d'un dei .
Apres ice perdit l'oïe ; De la parole ne ra il mie ; Aveuglié est , gote ne veit : Dex en a pris molt hastif dreit .
Cil quil virent sont esbahiz , Poor orent li plus hardiz .
Isnelement l'ont remué Et de l'iglese hors porté .
L'ame deu corps s'en va tantost Puis que il fut deu mostier hors .
Dex mostra bien apertement Que feit aveit fol hardement .
Au mien esper , s'il li lesist , Molt volentiers s'en repentist .
Cil , s'il Li plest , garant li seit Qui a S'imagre feit l'aveit .
Ancieine costume esteit Que ja par nuit , en nul endreit , N'osast entrer huem desolz ciel Dedenz l'igliese seint Michiel , Por nul besong que il eüst , Ne clers , ne lais , quels que il fust , De ci qu'a l'ore que chaiet Li orloges qui fors esteit , Qui les matines terminout .
Li segreteins lors i entrout .
Totes les gardes fors gesoient , En lor maison que els aveient : Ce faiseit l'en tout por l'archangre Qui i hantout , et li seint angre .
Cil qui voleient escouter Les oeient souvent chanter : Lor chant esteit cleirs , et seriz Comme de si seinz esperiz ; Apertement les reveieient Mainte feiee , cen diseient Li segrestein qui la geseient , Quant guarde et escout s'em perneient .
Cil seint esprit molt i chantoient , De lor clartei enluminoient Tote l'igliese quant veneient : Les compangnes granz i esteient .
Entretant vint au marruglier , Oiant les gardes del mostier , Vns huem , mes ne sei cum out non , Ne se il fut de la meison , Por demander lor grant folie ; Ne leirei pas ne la vos die : Il lor demande que deveit Que el mostier nuls ne geseit Si cum en altres plusors funt Ou cez chieres reliques sunt , Ne n'i leit l'en nul homme entrer , Des qu'il ennoite , por ourer .
Respondent cil : « por reverence Des seinz angles , dont grant frequence I a par nuit espessement ; Si ne porreit nuls veirement Souffrir veier cele clarté Dunt sunt li angle avironné .
- Par fei , feit il , empensé ai Que une noit i veillerai Se l'en souffrir le me voleit .
» Chascun s'en rist qui cen oieit : Il quidouent qu'il se joast Et que ses diz a gab tornast .
Mais puis que virent ques preiout Et a de certes tot tornout , Quant que lor out primes conté A lor maistres cil ont mostré .
En folie tenu le runt : Ja otrei nul ne l'en ferunt De ceste ovre por nule rien , Trestuit s'en sunt afichié bien .
Mais nequeden tant les preia Quer par ennui veincuz les a : Otrié ont cen qu'il requist , Vnques dangier nuls ne l'en fist .
Toz prof en prof treis jorz juna ; Al derraien bien se lava .
En l'aserant s'en est entrei Dedenz l'igliese et recutei En un angleit , a une part Ou chandele ne ceirge n'art .
Endreit prinsomme s'effreia Quer visions veües a : De la poor que il en out Vnques une conter n'en sout .
Sun chief couvrit , si se mucha , Jus a terre s'acraventa .
Aprof icen , el mostier vit Molt grant clarté , si cum il dit ; En la clarté vit seint Michiel Et la raïne ou lui del ciel Et le portier de pareïs De l'autre part , cen li fut vis .
Le mostier vunt avironnant Dedenz , entor , et poralant .
De la ou ert et se geseit , Saint Michiel ot , qui se plengneit A cels qui eirent ovec lui Que el mostier aveit senti De caroigne puor molt male .
De la poor devint cil pale ; Esguardé a cele partie Ou a la voiz de l'angle oïe .
Marriement le vit venir Vers sei molt tost , ne pout fuir : Leiz lui li angles s'aresta ; Cruel vis out , ce li sembla ; Irie chose bien semblout ; Merci cria , si cum il pout .
De sa misere pitié unt Li dui qui o seint Michiel vunt , Ce est la mere Jesu Crist Et seint Pierres , si cum cil dist .
A seint Michiel preient que ait Merci de cel homme forfait ; Fait aveit grant presumpciom , Meis or li preient que pardom Por lor amor de cest li face ; Cil se geseit enz en la place .
Il lor respont que non fera , Ja cest forfait ne pardonra : As sainz espriz grant tort a fait , Souffrir deivent que peine en ait .
Il li dient : « Se vos voleiz Seveaus non , trueves li donneiz Tant que as angles ait dreit fait A qui il a grament forfait » .
Seinte Marie pleige en fu , Cen a il puis reconneü ; La dame s'est vers lui clinee , Si li a dit , comme senee : « Di , celibert , por quei venis En cest mostier ? Que i queïs ? Lieve tost sus et si t'en ies , Si faces dreit , icen te rois , A seint Michiel , quant tu porras , Et as angles qui tort fait as .
» Si cum il pout s'est remuez Et de l'igliese fors alez Parmié la porte qu'a trouvee Trestote ouverte et esbaiee .
Iluec el porche est arestez , Si se coucha sor les desgrez ; Malades est , si se pleigneit , De ses pechiez se repenteit .
Li orloges atant sonna ; Li segresteins molt tost leva ; El mostier veit , si l'a chercié : Esbahi s'est et esmaié Quant il nen a celui trouvé Qui i esteit le seir entré ; Por veir quide qu'il ait robee Toute l'igliese et violee .
A ses serjanz rest tost alez : « Seignors , fait il , por Deu , levez Et le larrum par tot querez Qui nos a toz ennuit robez ! » Ilnelement cil sunt levé , Tot le mostier ont poralé ; Al derraien vienent as portes , Qui bien eirent fermes et fortes ; Desferment les , eissu s'en sunt : L'omme malade trouvé unt Iluec devant , ou se geseit Et a bien prof l'ame traieit .
Por lor meistre coru resunt ; Isnelement menei l'i unt : Il veit celui mesaiesié ; Prise l'en est molt grant pitié .
Demande lui que il aveit , Confaitement eissuz esteit De l'igliese , qu'aveit eü .
Cil li a tot reconneü : Conté li a sa vision De chief en chief , sanz grant sermon .
Quant le jor vit l'endemein cler , Se fist tres bien decepliner Devant l'autel , apertement , Si quel virent tote la gent .
Dous jorz vesquit , molt a ploré , A toute gent merci crié , A seint Michiel meïsmement , Vers cui s'esteit forfeit griément .
De cest siecle est al tierz alez : Ge n'espeir pas qu'il seit dampnez .
Altre miracle vuil escrire En romanz et metre en cest livre : Li monz fut ars par noit jadis , Por les pechiez , cen m'est avis , A cels qui donc iluec maneient , Quer malement alquant viveient .
El borc aval li feus esprist ; Tant est creüz que tot conquist , Ne mes le leu tant solement Ou seinz Autberz jut longuement .
Onc n'i remest riens del mostier Que feus peüst ardre ou trenchier .
Quant li feus commencha esprendre , Cil qui ne volent plus atendre - Ce sunt li moine et lor serjant - Ou criz , o plor , o duel molt grant , Les ornemenz , et le tresor , Fieltres d'argent , et vaissels d'or , Portez en unt hastivement En seür leu , et fors de gent .
La grant chasse qui iert doree O l'autre chose en ont portee .
Aprof icen que fut alez Trestoz li feus et aclassez , L'abes Mainart , si cum il pout , S'est herbegiez al muielz qu'il sout ; Li dux Richarz li aia : Delivrement le herbeja .
Vn apentiz a fait , de fust , Desus l'autel , que n'i pleüst .
Por cen qu'il sout que sanz larruns N'ardent en borc gaires meisons , Ainz , quant oent le feu crier , En eirre vunt la por embler , A fait garder se il aveit Ses reliques , si cum deveit : Al suen espeir esleü a Des meillors moines que il a , Si lor commande que il veient Se les reliques i esteient .
Aprof icen que out cantee Chascum sa messe et celebree , Si cum il ierent revestu A la grant chasse sunt venu , Qui esteit mise honestement Desus l'autel , et richement , O ornemenz riches assez , Des que li feu fut trespassez .
Dedenz aveit une chassette Et ilueques iert la boistete Ou seint Autbert out totes mises Les reliques que aveit quises .
Tot entier ont l'uisset trové De la grant chasse et desfermé ; La petitete traite en unt , Desus l'autel assise l'unt ; De totes pars l'unt esgardee , Trestote seine l'unt trouvee .
Vn des moines la desferma ; Veant les autres enz garda : La boeste n'ont neent trovee ; Cen ne sei jen cum fut ostee .
Conseil prennent que eus feront : Tres jors dient que eus juneront .
Li peuple ert a oreisons Et en grandes afflictions .
Deu preierent que les conseit Et de lor boiste les avait .
A Damedeu s'en sont torné : Oïz les a par sa bonté .
Dous jors aveient ja junez Et deu tiers ert médi passez , Quant de peschier un om venet Bien pres de none etre poeit .
Devant sei eu mont regarda : Souz une pierre veüe a Vne clarté qui descendeit Devers le ciel , comme un rai , dreit .
Il se hasta , si , avenu La ou le rai aveit veü , Entrer vit enz cele clarté .
Quans que portout jus a geté .
Onc les reliques ne thocha , Ne poi ne grant nes mania .
A l'abbé cort , si li a dit Ce qu'a trové et ce que vit .
Li abbes tost s'est revestu , Qui de joie est tot commeü , Et si moine tot ensement .
A La roche vont liement Ou li peschoour les mena ; Tout le peuple o eus ala .
La boiste treuvent desfermee Et descouverte , et esbaiee .
Veans toz eus se referma , Si que onques nul n'i tocha .
A mervelles l'ont tuit tenu , Quer qui que veut , si l'a veü .
Joiosement l'en ont portee Et en la chasse raloee Ou elle fut premierement .
Cest miracle vit mainte gent .
Par maintes faiz sont puis gariz Plusors fievros qui ont dormi Desus la pierre ou fut trovez Cil saintuere que oiez .
Les pelerins l'ont henoree Et li homes de la contree Veeir l'alouent volentiers .
Longuement fut le perron chiers : Cil qui seivent encor la pierre L'anorent molt et tienent chiere .
Uncor vuil metre en cest romanz Vn miracle qui est molt granz : L'abes Mainarz et dan Norgout , Qui Avrenches donc gouvernout , Asemblé sunt a parlement , A La Roche , si cum j'entent , Le jor devant la seint Michiel , Meis je ne sei , par Deu del ciel , Por quei il furent assemblé .
Meis ce sei bien , de verité , Que ne fut pas lors achevez Cen por quei erent assemblez .
A l'avesprant departi sunt ; L'andemain dient que vendrunt Iluec meïsmes ou or sunt Et lor parole acheverunt .
Meis por la feste et por la mer Les conveneit or dessevreir .
L'abes s'en veit en s'abeïe Meis li evesque nel suit mie , Anciés s'en veit en s'evesquié ; Departi sunt ambedui lié .
Icist evesque que oiez Nobles huems fut et bien letrez .
Les moisnes molt tozdis ama , Tant cum vesquit , et enora .
As jorz junables lor donnout De ses peissons et enveiout ; Par charité et par amor Souventes feiz lor fist ennor ; En quaresme , si cum je pens , Le faiseit plus qu'en altre tens .
Moine fut puis de l'abeïe Quant s'evesquié out deguerpie , Que il leissa por Deu amor , Neient por nule desenor .
Quant ses matines out chantees Li evesques , et definees A Avrenches , enz el mostier , Nuit ert encor , va se couchier .
Si cum s'en vait , par la clarté D'une fenestre a fors guardé : Le mont vit ardre et le mostier ; Grant ert li feus et li brasier , De totes pars esteit espris .
Haut volouent , cen li ert vis , Les estenceles , les charbons Qui chaieient de cez maisons : Des le gravier de ci qu'amunt Envers le ciel vienent et vunt .
Ceste merveille mostré a A cels qui erent o lui la : Alquant dient que il le veient , Li altre dient non faseient .
Li buen homme bien veü l'unt , Al mien espeir , mes li mal n'unt .
Eneslespas aünez a Les chanoines , si commencha Icel servise qui apent A cels qui sunt morz novealment , Quer bien cuidout por verité Que fussent arz et devié Le plus de cels qui sunt el mont .
Quant le servise finé unt , Li cheval furent enselé ; Li evesques est tost munté : Al munt en veit por conforter Cels que il quide vis trouver Et por les morz ensepelir Et en enpres faire enfoïr .
Aprof matines rest montez L'abes Mainarz et devalez O de ses moines fors del mont : Al parlement d'ier en revunt .
Matin alout quer il voleit Repairier tost de la endreit Por la grant messe que chanteir Deveit le jor et celebreir .
En mié la greve prof del mont Il et si moine encontré unt Norgot l'evesque qui veneit : Demandent lui que il quereit , Por quei La Roche aveit passee Ou deveit estre l'assemblee .
Li evesque li a conté Por quei s'esteit eissi hasté ; Neies icen contei li a Que veü out et que fait a ; Puis redemande se esteit Avenu rien el que soleit .
« El , nenal , veir , l'abes respont , En l'abeïe ne el mont » .
Idunc se sunt aperceü Que icels feus que unt veü Nule altre chose esté nen a Fors seint Michiel qui visita , Il et si altre compaignon , Le mont , s'igliese , et sa meison .
A cele nuit veraiement Ert descendu entre sa gent : Bien demostrout la grant clarté Que molt out angres amené .
A cele nuit i est venuz Mainte feiz puis et descenduz , Si que encor vivent la gent Qui l'unt veü apertement .
N'est gaires an veü ne seit A son mostier venir tot dreit Devers le ciel , cum un brandon Qui est espris tot environ .
Icele nuit , par ces chemins , Trovereit l'en molt pelerins Qui trestuit veillent por atendre Se seint Michiel vesront descendre .
Dex , tant par est beneüré Qui poit veier cele clarté : Seür poiet estre , cen m'est vis , Cil qui la veit , que pareïs Li eirt trestot abandonnez Quant de cest siecle iert trespassez .
A Deu preie que je la voie Et l'archangre , einz que morz seie .
Par plusors terres est alee Des miracles la renomee Que Damedex eu mont feseit Por saint Michel qui i esteit .
Mouz pelerins i sont alez Entre les autres i ala Vn Borgueignons qui Deu ama .
Riches hons fut et clerc esteit : Tant des seipt ars apris avet Que il parlout et entendeit Assez latin et bien leiseit .
Quant fut au mont , demandé a A la garde que il trova Que un petit li prest le livre Que le seignor ot feit escrire , Comme cil leu fut demostrez Premirement et estorez .
Mostré li a et aporté : Li pelerins a enz gardé ; Leüe a la relation , Bone li semble la leçon .
L'iglese en a molt mieuz amee .
Par charité a demandee A la custode une pierrete Qui illeuc jeseit , molt petitete : Il li dona et il la prinst .
En son païs s'en retorna .
Quant il vint la , si commença A l'einz qu'il pout une chapele : De son aver la fist molt bele .
Chateaus aveit je ne sei quanz , Mes ce ert uns des mieuz vallanz O sa chapele fondee a : Lez sa meson la commença .
Quant trestot ot feit son mostier , Sil fist en erres dedier En l'anor Deu et saint Michel , Que plus amot que rien soz ciel .
La pierrete que ot demandee Jadis au mont et aportee Enz en l'autel fist seeler : Il la vout tres bien garder .
Por Reliques mise l'i a De seint Michiel : altre rien n'a Que il puisse plus enorer , Ne mielz chierir , ne plus guarder .
Se Reliques meillors eüst , Au mien espeir , neient ne fust En l'autel mise la pierrete Qui esteit vile et petitete .
Doze chanoines i asist Et de ses rentes tant i mist Que assez ourent a mengier Et a vestir et a chaucier .
Trestouz les jorz que il vesqui Cele chapele bel servi Et seint Michiel molt enora En qui enor fundee l'a .
Il le guardout d'aversité , Ce li donnout prosperité : De jor en jor si bien cresseit , Tant enrichiet que il ne saveit Numbre dire de sa richece ; En joie mest et en leece ; Vnques en menbre qu'il eüst , Grant ou petit , quel que il fust , Ne sentit mal de ci que la Que cil le prist dont il fina .
Il esteit vielz quant devia ; Ainz que fust morz venir fait a En sa presence sa mollier , Si la conmence a chastier Et a preier que el guardast Que seint Michiel molt enorast .
« Diva , fait il , donc ne seiz tu Com il nos est bien avenu Des icele hore que fundasmes Ceste chapele et i orasmes ? Jen te di bien veraiement Que seint Michiel apertement Nos a guariz d'aversité Des que fusmes a lui josté .
Tant comme tu le serviras Et de bon cuer l'enoreras De meie part , le te di bien , Ja nen auras besoig de rien ; Ja ne seras desconsellie Sel vels servir , einz seras liee .
Et se tu mes en non chaleir , Ja ne t'aura foison aveir ; Ainz defira tot ensement Comme fait nule par grant vent : Ceste richece que ore as En cest siecle certes perdras , Et en l'autre seras dampnee .
Lors dirras tu que mal fus nee .
Je vos ai molt tozdis amee , Ma dolce amie , et ennoree .
Vnques riens nule ne volsistes Faite ne fust , des quel deisistes .
Tote la rien bone m'esteit Que saveie qui vos plaiseit .
Vnques certes , au mien espeir , Ne vos marri , n'a main n'a seir Ne altre plus de vos n'enmei .
Je sei tres bien qu'or me morrei Mes nequenden tres bien guardez Que seint Michiel seit enorez Et sis mostiers tres bien serviz : Jel vos commant , et a vos filz .
» Je n'en sei plus , mes qu'il fina .
Enprof sa mort ennoré a La riche dame le mostier Vn poi de tens , et tenu chier .
Meis asseiz tost l'entreleissa Por autre rien ou s'entente a .
Li riches huems aveit treis filz Qui esteient beals et gentiz .
Por segnorie de lor terre Vnt entr'els fait longuement guerre .
Tant unt sor mal ajosté mal Que l'igliese unt tornee el val Que li peres fundee aveit : Chascuns em prist cen que il poiet ; Toletes ont totes les rentes ; A Deu n'unt gaires lor ententes .
Chascun d'els treis molt tost gasta Quant que si peres li leissa .
Aseiz pourent aperceveir Que n'a duree a fol aveir .
La chapele unt vilment gastee Que li peres out enoree .
Tant l'unt destruite et tant aquise Que remeis est li Deu servise : Clerc n'i alout ne n'i veneit Ne rente nule n'i aveit .
En tel vilté tornee l'unt Que neis li chien gesir i vunt .
Cil qui la dame au mengier sert , Par mié dous hus qui sunt ouvert , De la chapele , meis portout De la cossine tels cum out : Li hus erent contreposé , Ce ai el livre escrit trové .
De la sale ert prof la chapele ; Vnques ne fut primes tant bele Cum el ert or laie et gastee : Tres bien semblout chose robee .
Lor liez i ont partot li chien , Par negligence , ce sai bien , De la dame qui ne voleit Icen faire que ele aveit A son seignor bien graanté Ainz que fust morz en s'enferté .
Molt par est fols cil qui s'acreit Plus sor autre que il ne deit : Le bien qu'ot fait icen trova , Quer sa fame tost l'oublia .
Quant molt anz furent trespassé , A la dame prist volenté D'aler en en pelerinage A seint Michiel , leiz le rivage .
Aleie i est ou sa mesniee .
Quant el vint la , si est poiee Des que endreit un mostereit De seint Estiegne , qui i est .
Degrez iluec dejoste aveit : Par mié montout cil qui voleit Amonteir sus au grant mostier .
Des que el fut sor le premier , Mal li prist grant , et si gemeit : Par braz , par cuisse la traieit Forment arriere et tirout Ne saveit qui , ce li semblout .
A sa gent dit que ne saveit Qui toz les membres li rumpeit .
Deus teises est ariere alee : Atant si fut tote sanee .
Des qu'el revolt amont aleir , Si l'estut sempres retorneir .
A haute voiz dist et criout Que sa dolor tote doublout .
De totes parz acorent gent Por cen veier espeissement : En la vile n'a remeis rue Dunt la ne seit la gent corue Por la grant honte que ele out .
La tierce feiz essaier volt Se el porreit lasus monteir , Mes en ierre l'estut ruseir .
A quicumques oïr voleit Dist que si mals tozdis cresseit .
A terre s'est acraventee , Si a en haut sa voiz levee : O molt grant plor , o gemement , A juré Deu omnipotent Et seint Michiel qu'el requiereit Que unques rien faite n'aveit Que remenbreir unques seüst Par quei cil mals venu li fust : « Je oi , fait ele , jadis mari , Si m'aït Dex , unc nel honni .
Nobles hom ert , et neteé Ama tozdis , et honesté .
Mei est avis , se gel leissasse , Et plus de lui un altre amasse , Que ne peüsse plus pechier N'aveir noaudre reprovier .
Emprés sa mort me sui gardee Que ne vuil estre mariee , Et sinn ai je esté requise , Meis nel vuil faire en nule guise : Jameis mari nul ne prendrei , Por soe amor , tant con vivrei .
Vnques maielle ne toli A homme nul por venir ci : De mon aveir i sui venuee Et tel honte m'i est creuee ! Lasse , cheitive , que monter Ne pois au temple , ne entrer ? O desenor sui deboutee , Ce m'est avis , quant a l'entree Ne puis venir de cel mostier .
Dex , tant a ci lai destorbier ! » Icen diseit , et si plorout , Et en un leu tozdis s'estout .
Si homme l'unt d'iluec ostee Et a l'ostel el borc menee , Puis en resunt en eirre alé As moisnes sus , et a l'abé .
Delivrement trestot unt dit La merveille que chascuns vit , De lor dame qui ne poiet Monter amont por nul destreit : Quant s'esforçout de sus monter Si l'estouveit aval ruser ; El ne saveit qui ce esteit Qui la teneit en tel destreit , Quer veier unques nel poieit Ne nuls de cels qui iluec seit .
Dan Hidebert abes esteit De l'abeïe en cel endreit : Quant il sera et leu et tens Assez dirrei , si cum je pens , Et de sa mort et de sa vie , De ses ouvres en l'abeïe .
Des que cil ourent tot conté , En es le pas a commandé A dous moisnes de la meison De molt grande religion Que a la dame augent parler .
Jeis sei tres bien andeus nummer : Dan Hideman et dan Fromont ; Ambedui freire charnel sunt .
Li moine sunt aval venu Dreit a l'ostel la ou el fu .
Sa contenance unt esguardee Et puis si l'unt araisonnee Que se en sei pechié saveit Nul , qui unques criminal seit , Sil regehisse a un provaire Puis montera trestot en eirre A l'iglise , si que l'entree Ne li sera ja puis veiee .
Encontre cen respondu a Que pechei nul certes fait n'a De tel maniere cum oiet , Ne nul altre qui menor seit , Par quei li deie estre creuee Ceste honte ne avenuee .
Si ert marrie et trespenseie Que l'acheison out oubliee Del reprovier , et del hontage Qui li ert sors en cel veiage .
Emprof li runt cil demandé Se pelerin a destorbé Qui seint Michiel requierre alast Ne homme qui par lui s'avoast Et s'unc fist mal ne destorbier A chapele , ne a mostier Qui fust fundee en Deu ennor Et seint Michiel le lor seignor .
Des que l'igliese oït nummer De seint Michiel , a sospirer Trestot en eirre commença , Lasse , dolente se clama .
A trestoz cels qui iluec sunt Dit cum ja vint sis sire al munt , De la pierre qu'en reporta Et de l'igliese que funda , Comment chanoines i asist , Et cen meesmes que li dist Et commanda ainz que finast , Et del mostier cum ore ert guast Par lié avant et par ses filz Et cum il s'eirent apouvriz .
Nul ne douta , qui cen oïst , Que por cel fait ne li venist Ceste honte que eüee aveit : Apertement em preneit dreit Li archangles , cen dient tuit , A cui ele out son leu destruit .
Lors commença fort a plorer Et ses chevels a detirier ; Ses vestemenz toz descirout Et as moisnes redemandout Se acorder ja se porreit A seint Michiel por faire dreit : Riens n'esteit nule , ce diseit , Qu'el ne souffrist por faire dreit A seint Michiel , s'ele esperast Que cest forfait li pardonnast .
Amonestei idonc li unt Cil qui iluec entor lié sunt A seint Michiel un vou voast Que , si saine s'en repairast , Sa chapele restoirereit O tel poier cum ele aureit Et remestreit en la valor Que out al tens de son seignor .
Trestot en eirre le voa ; Parmei tot cen si otreia Que tozdis mes le servireit En icel leu tant cum vivreit .
A l'iglise est aprof alee Tot franchement et amontee .
Li moine sunt alei avant Et ele vint aprof plorant ; Sanz demorance se colcha Devant l'autel , des que vint la , Forment ploraut por ses pechiez Si que ses dras en a molliez .
Seint Michiel prie et reclaime Que cen li doist que sis cuers aime .
Aprof icen l'abei requist Que o ses moines l'asolsist .
Vn poi de tens la demora , A seint Michiel , puis s'en ala .
Molt s'est peneie d'amender A son poier et d'estorer La chapele , si cum l'aveit Al mont voié par grant destreit .
Cest miracle vereement Virent la gent apertement Qui maneient idonc au mont : A bien preuf tuit coruz i sont .
Se Saint Esprit me veut aider , Or revodrei ici traiter D'un escuet qui est au mont , Dont li chiés sont auques roont , Et d'une molt petite espee Qui molt soleit etre henoree , Si com Baldri le reconta , Qui plusors anz Doul governa Et archevesque en fut sacré Et sorre cel out poesté .
En latin est li suens escriz ; Espessement y a beaus diz .
Vne fiee au mont esteit , Si enquist molt ce que deveit Que celle espee et cel escu Sor un autel erent si nu , Quer il sont tuit a descovert : Molt par vosist etre bien cert Dont il vindrent , par quel reson Il esteient en la meson .
De cel escu a tant enquis Li arcevesque dunt vos dis Que vint uns home devant lui - Ne sai qu'il ert quer pas n'i fui - De cel escu li commença A conter comme il vint la ; Vilainement li racontout : A l'arcevesque molt desplout .
Il le rova sempres tesir .
Li prior a feit puis venir : II esteit clers , tres bien letrez Et deu siecle resout assez .
Quant le prior se fut assis Li arcevesque l'a requis : « Sire , dist il , quer me contez La verité , se la savez , Que celle espee senefie , Et cel escu , d'autre partie , Qui sont la sus sor cel autel De saint Johan : onc ne vi tel » .
Dist le prior : « jen vous direi Ce qu'en escrit veü en ei Et que en oÿ conter jadis A mes priors , es plus antis , Quant je esteie enfes petiz En cest mostier ou fui norriz .
Sire archevesque , oï aveiz Comme cil mont fut ja fundez .
Il est mont naturelment , Cen veiez vos apertement , Meis l'edefice , et tote l'ouvre Firent la gent qui le mont couvre .
En nos livres qui annals sunt Trovun escrit comme cest munt A seint Autbert fut demostré Par les seinz angles Damledé Et com il fist et commença Desus l'iglise et aorna , Et del paile que il i mist , Que en Guargaigne primes quist , D'altres reliques que il donna Et mist çaienz ou molt enn'a .
A cest igliese dont vos cont Commencierent de par le mont Espessement a venir gent Devers miédi et d'orient ; Des autres pars tot altresi Reveneient gramment ici .
Il aveient bele acheison Que il venissent , cen leison : Avisunques hom n'i veneit Desconforté en nul endreit , Qui ne fust liez al repairier Et bien gari de destorbier .
Estre tot cen seürs esteient De lor ames , qu'eles sereient Bien assises en paradis Par seint Michiel qu'aveient quis .
Huen ne se deit pas merveillier Se il i meit cels qui l'unt chier Et quil servent devotement : Prevost en est veraiement .
En icel tens que li chanoine Erent çaiens et neient moine , En un realme outre Engleterre , - Je ne sei pas nummer la terre Meis je sei bien del rei le non : Elga out non , si cum leison - , Iluec aveit un lonc serpent , Gros , et enflé , noiseable a gent ; S'aleine esteit forment puant : Ne la poiet oisel volant , Petit ne grant , unques souffrir , Ainz l'estouveit sempres morir .
Crestez esteit et escherdous Et hericiez , et habundous D'un mal venin qui tot ardeit , Herbes , et cen que consueit .
Bestes et hommes ocieit , Environ lui les malmeteit O s'aleine qui plus pueit Que nule rien qui unques seit .
A la gent out toleit lor terre , Iluec faiseit molt aspre guerre .
D'une fontaine prof maneit Qui en une aigue grant coreit .
Par son orguil iluec regnout ; Nuls apriesmier vers lui n'osout : Si out la gent espoantee Que el s'enn'iert trestote alee .
Les contrees d'aviron lui Gasta forment et confundi , Quer la chalor esteit bien grant : Si ne plovieit ne tant ne quant , Ne fluive n'out enz el païs Ne mes sol cel qu'il out porpris ; Huens ne beste n'i habitout Quer quin beveit sempres finout .
Li pueples fut molt angoissiez Quer li païs ert essielliez : Il ne trovouent nul pestiz A lor bestes , ne a lor berbiz ; De la vitaille ourent chierté Et de aigue grant escharseté .
Por ce que hons ne lor poieit Faire ajutoire en nul endreit , Lor conseil ont tot mis en Deu , Que le serpent ost de cel leu .
A lor evesque venu sunt , Pitosement preié li unt Que preiast Deu que cel serpent Geit de la terre , et cel torment .
Li evesque lor a predit Que il jeüngent treiz jorz tuit Et seient en aflictions , Que Dex oïst lor oreisons .
Trestoz li pueples jeüna , Si cumme il le commanda ; Aumosnes firent largement , Chascun de son sostenement ; Li proveire messes chantoent , De preier Deu molt se penouent .
Al pueple a l'en dit et bani Que au tierz jor seient garni De cel serpent aler oster Ou par aucun angieng tuer .
Li pueples tuit matin leva , Dunt legions plusors i a ; O granz torbes , espessement , En aloent a cel serpent ; De la poor ierent pali Et li coart , et li hardi ; Cez genz erent tres bien armees De darz , de lances , et d'espees .
Lor reliques , lor croiz portouent Li clerc qui ouvec els alouent ; Et clerc et lai vunt tuit tremblant Quer morir cuident tot esrant .
Aveir cuident de Deu aïe Par l'evesque qui toz les guie : Por cen que il est o els alez , Se sunt un poi asseürez .
Pas avant altre , belement , Alouent tuit communement .
Aseürer ne se poeient Por la poor que il aveient .
Au leu vienent ou converser Soleit la beste et demorer .
Environ lé tot le païs O son venin aveit mal mis : Arbres , herbres , et toz les blez Aveit bruiz , arz , et huslez .
Devant els gardent , veü l'unt : De sa grandor esbahi sunt ; D'aler avant unt molt douté , Por poi ne sunt tuit retorné ; Mes recouvré unt hardement .
Lors escrierent haltement ; De totes parz l'unt envaï .
Mes li serpens ert endormi , Ce lor iert vis : ne se moveit .
N'ert pas merveille : morz esteit .
A qui ainz ainz tuit vunt avant , Quant ne se mut petit , ne grant .
Celui qu'il orent molt cremu Premierement , tant cum vif fu , Esguardoent seürement : Detrenchiez ert menuement ; Les pieces ierent ça et la ; Li pueples tuit se merveilla Qui ce out fait , et de l'escu Que dejoste unt aperceü , De l'espee qui i resteit : Fantosme cuident que cen seit .
Tel armeüre apris n'aveient , Quer en bataille proz n'esteient .
Li escuz ert reflambeiant Et l'espee prof d'autretant : Nuls ne dotot en son avis Que cil serpens ne fust ocis O cez armes qu'iluec jeseient ; Meis qui l'out fait pas ne saveient .
Joieauz et liez s'en retornerent , Meis d'encerchier molt se peneirent Qui cel serpent ocis lor a , Et cez armes , por que lessa .
Li evesques iert curious De cen saveir dont ert dotous .
Tot li pueples la nuit veilla , Devotement Deu depreia ; Li evesques a genoillons Refist les soies oreisons .
Tant unt preié que seint Michiels Est descendu devers les ciels : A l'evesque se demostra ; Grant resplendor entor lui a .
Il li a dit apertement : « Je sui Michiel veraiement , Qui tozdis sui dedevant Dé ; Cest serpent ai mort et tué : Por cen l'ei fait que rien humaine Nel destruisist par nule peine .
Veraiement , le di sanz faille , Tels armes oi en la bataille Cum tu trovas lez le serpent - N'en doter pas , de molt ne ment - Neient por cen qu'aie mestier De tels armes cum veïs ier , Meis por mostrer apertement A cels qui n'unt entendement Ne rien ne seivent porpenseir Esperital ne enterver Que je sui cil dont Johan dit Qu'il au dragun se combatit .
Esperital fut la bataille Que seint Johan escrist , sanz faille .
De cest laisson , mes or loiez Celui qui vos a delivrez , Par mon traval , d'icest serpent , Et enveiez hastivement Vos messagiers oltre la meir : A nostre mont faites porteir Cest escuet et nostre espee , Dunt ceste beste ai decolee ; Cil d'outremeir grant joie aurunt De cez armes quant les verrunt » .
Atant li angles s'enn'ala ; Et l'andemein cil recunta Trestot icen que out oï A son pueple qui l'atendi .
Damledeu unt lors gracié Et hisnelment apareillié Quatre homme nez de la contree Qui porterunt o els l'espee Et l'escuet des que al mont Si cum li angles le semunt .
En es lespas cil mer passerent ; Quant outre sunt , si s'entorneirent , Dreit vers Gargaigne , le chemin , Mes unc n'i porent mestre fin : Al mien espeir , plus retornouent En un sol jor qu'en dous n'alouent .
Li uns d'els l'autre areisonna , En merveillant li demanda Que cen deveit que tant esrouent Et un sol point ne s'avenchouent ; Ja aveient molt jorz esré Et tozdis erent retorné : « Nostre evesque nos enveia Al mont , unques nel devisa , Qui seint Michiel est proprement , Et nos alun , ne sei comment , A Gargaigne de la Mugé ; Et cinn'a un novel fundé , Ce nos dit l'en , de seint Michiel .
Quer depreium le rei del ciel Et l'archangle qu'il nos aveit : A cel mont la alun tot dreit » .
Li jor s'en veit et quant noit fut , Li archangles lor aparut En vision , qui lor a dit Que il augent al mont trestuit , Celui qui Tumbe est sornommez Et novelment esteit fundeiz .
Emprof lor dist que molt l'enmout , Souventes feiz le visitout : Molt amera cels qui irunt Et qui por lui l'enorerunt ; Acceptables a Deu esteit Quer richement l'en li serveit .
Par bon courage qui ira , Qui pelerin en estera , Sa preiere sera oïe Delivrement , s'en Deu se fie .
Quant cen out dit , si s'enn'ala Meis chescuns d'els retenu a Trestot icen que il out dit .
L'endemain lievent matin tuit ; En lor chemin s'en sunt entrei .
De ceste chose unt molt parlé ; Tant unt esré qu'il sunt venu En ceste igliese ou cel escu Vnt presentei , et cele espee , Puis unt l'ovre tote contee , De chief en chief , si com el fu ; A grant joie sunt receü .
Enorables hommes pareient , Por cen trestuit bien les creieient .
Li pueples toz s'esleeça De ces armes que veü a .
De la bataille non veiable Que seint Michiel fist al diable , Si cum le dit apertement Apocalipse , qui ne ment , Lor souveneit , et por cen creit Tot li pueples qui i esteit Que ceste fut veraiement Por demostreir apertement Que l'autre aveit iessi estei Cum seinz Johan l'aveit contei .
Les nuns des hommes sunt enquis Et es chartres del mostier mis .
Jen meesmes jadis les vi , Dist li priors , mes en oubli Leis ei toz mis quer molt a tens Que je n'oi mes d'els nul porpens .
Quant cest mostier l'autre an arz fu , O noz chartres furent perdu .
Sire archevesque , or ai conté De cest escu la verité .
Nos anceisors mielz le guarderent Que nos assez , et enoreirent .
Bien esteient icil poiant Por qui ert trait jadis avant , Mes por cen est ore en vilté Que a toz est abandonné » .
Se alcuns est qui aut doutant De cest escu et mescreant , Responde nos de la leçon , Qu'en la Bible souvent leison , De la magne , dont el veneit , Dunt el desert la gent viveit , Que Damledeu aveit toleite A Pharoan qui l'out destreite .
Il est escrit que el ploveit D'en sun le ciel et descendeit .
Vne chanee en fut portee Fors del desert et bien gardee Dedenz le temple Salomon , Plus de cent anz , cen releison .
Ne pain , ne char , n'aveit cel gent , Ne nul autre sostenement , Fors cele manne qui dura Quarante anz prof , unc ne lascha .
Vne boiste a a Reins en France , Dedenz a oiele , senz dotance , Qui vint del ciel veablement .
Cen recontent encor la gent Si que uns angres la porta , Ne ja en France reis n'aura Qui de cest oiele ennoigt ne seit Quant est sacrei et beneiet .
Se de la magne est bien creüz , Et de l'oiele , que descenduz Devers le ciel seient jadis , Tot autresi , cen m'est avis , Deit l'en creire de cest escu Que il reseit de la venu .
Ja creit l'en bien que seint Michiels Prist un paile jadis es ciels Et a Gargaigne l'aporta Et l'en mescreit icen deça ! N'i deit aveir pas mescreance , Sospeçon male ne doutance : Miracle fut tot altresi Cum un de cez dunt je vos di .
Or ferai ci ma repousee , Quer de l'escu , et de l'espee , Vuil plus dire qu'uncor n'en ai , De sa façon que veü ai .
Quer tel mil homme encor orrunt Cest romanz liere , qui au mont N'aurunt esté en lor vivant .
Si lor iert vis merveille grant Quant il orrunt de lor faiture La merveille qui encor dure , Et sin vendrunt plus volentiers Le leu veier qui molt est chiers .
Li escuz est de tel façon Cum est escu a champiun : Vne boclete a el milié Et quatre croiz environ lié , Neielees bien a argent .
Clous a es braz bien plus de cent Qui sunt d'argent el sommeron , Desoz de coivre ou de laton ; Entre la croiz et la boclete , Qui est agüe et petitete , A un cerne bien adoubé D'altretels clous com ai conté .
En l'escuet a quatre braz Qui s'en iessent par quattre parz .
De cel cerne que vos oiez En la bocle furent jostez .
Parmé la croiz sont estendu Des ques a l'eur de cel escu .
Ne sei d'arein ou de laton , A un cercle tot environ .
Meindre sereit a gieu d'esfans , Qui sunt petiz et non sachanz , Cil escuet dunt je vous cont Qu'a autre rien qui seit el mont .
Des la bocle l'espannereit Vn hom soef el plus destreit Et el plus lé tot ensement : Ja n'i areit recovrement .
Il est un poy cambre et cufez Et par baller un poy cassez .
Je ne sei pas tres bien certains Se c'est fin cuivre ou areins , Ou seit d'orchau ou de laton , Mes molt est bele sa façon .
Entalliez fut bien o cisel , Molt par fut gent quant fut novel .
Vne chaïne dedens a : Bon fevre fut qui le forga .
D'un metal sont l'escu et lé , Ce dient cex qui ont gardé .
Lerei de cest et descrirei L'espee , eissi comme je sei : De metal est , ne sei le non , S'arein ne rest , cuievre ou laton ; Plain pié n'a mie de longor , Ne treis deie de laor .
Entalliez furent a cisel Li ponz , li heut qui molt sont bel ; Il i a laz bien trejetez D'or et d'argent , et flors assez .
De cest avon traité assez , Or oez autre , se volez .
Quant Hildebert abes esteit Del mont et poesté aveit , Out une fame en Normendie Qui dotose ert molt de sa vie .
Enceinte esteit .
A enfenter Aveit poor de devier .
Ele preia a son seignor , Molt dolcement et par amor , Que , si li plaist , congié li dont , Ainz qu'ait enfant , d'aler au mont A oreisons , quer grant talent L'en esteit pris novelement : Augent emsemble , cen diseit .
Il li respont que non fereit : Atende , et souffre , asez ira Emprof icen qu'enfant aura .
« N'est or de cen nule seison , Dist li prodom , asez iron » .
Quant la dame vit qu'el n'aureit Congié de cen qu'el requiereit , Greignor talent idonc l'emprist Et son seignor souvent requist : Tant l'a preié que veincu l'a .
Lor eirre cil tost apresta ; De ses serjanz a cil menei .
Al mont vienent , tant unt esré .
Quant ourent fait lor oreisons Devotement , a genoillons , Et lor offrende au mestre autel Et par les autres autretel , Lor cors seignierent et lor vis ; A seint Michiel ont congié quis .
A grant joie torné s'en sunt , Vers lor païs liez s'en revunt .
Ja aveient tant espleitié Que a bien prof l'une mettié De la greive ourent trespassé Quant une grant adversité Sodosement lor est creüe D'une neule qui est venue : Tant fut espesse , rien ne veient Fors sol la greive ou il esteient .
La meir montout molt a espleit , Venir l'oent , prof d'els esteit ; De grant repoint ert , si menout Merveillous bruit , quel part qu'alout .
Poor orent , si se hasteirent , Mes la dame que els meneirent , Por l'angoisse grant que ele a , Arestee est , si enfanta .
Quant li prodom a cen veü , Esmesri s'est e esperdu .
Il essaia s'il la porreit D'iluec oster en nul endreit , Et si serjant tot ensement , Meis entretot ne funt neient .
Quant il virent n'iert remuee , A seint Michiel l'unt commandee ; Isnelement s'en vunt plorant Quer ja lor iert la meir devant .
Puis que la dame entent et veit Qu'aïe d'els nule n'aureit , Ne d'omme nul qui seit soz ciel Del tot s'est prise a seint Michiel Que requis out devotement ; Or li prie que isnelment En cel peril li face aïe , Que durement en lui se fie : « Sire , feit ele , seint Michiel , Secor mei oié , por Deu del ciel .
Ne me leissier ici neier En ceste meir , ne perillier .
Se ne m'aïes ilnelement , Morir m'estuet hastivement .
Se je nen ai par tei secors , Morir m'estuet tot a estros .
» Devotement l'aveit requis , Por cen li fist , cen m'est avis , Li archangre si faite aïe Que unc ne fut sa peir oïe ; Quer cele mer l'avironna Meis a lié unques n'atoucha : Come coronne ert tot entor ; Li floz veneit de grant redor .
En tant d'espace cum poiet Ses braz estendre , nen aveit Environ lié d'aigue une goute .
A sec se siet , meis encor doute .
La mer crut haut , puis resemblout Le cerne ou cele dame estout .
Ja seit icen que molt fust basse , Vne goute vers lié n'en passe : Quant des qu'al cerne l'unde alout , En es lepas s'en retornout Ou autresi iluec freigneit Cum a rochier et fremisseit ; Bien demostrout que forz esteit Cil qui issi la destreigneit .
Quant la dame est asseüree , Qui molt fut ainz espoantee , L'enfant a pris si cum el pout Et de cez undes le lavout , Cum d'autre eve prendre poiet De cele mer ou ele esteit ; Meis la mer n'out poesté pas D'aleir sor lié ne sor ses dras .
Quant ele fut tote montee , De rive en rive est loinz alee , En es lespas retraite rest , Si cum saveiz que costume est , Et la dame sor seche areine Laisa haliegre et tote seine .
Al miracle des treis enfanz Puet estre bien cil resemblanz : En la fornaise cil esteient Cum li Caudeu mis les aveient .
Dedenz aveit feus merveillous Et nequenden , cen sachiez vos , Ne pout a els plus habiteir Qu'a ceste fame pout la meir .
As lians rumpre et depechier Lor fist li feus secors plenier : A la dame refist la mer Servise a son enfant laver .
La delivrance a cels de la A Deu servir le rei torna , Dan Nabuchor quis out norriz Et quis perdeit molt a enviz ; Et de ceste le salvement Escommeü a meinte gent De Damledeu criendre et amer Et seint Michiel molt enorer .
Des que la mer retraite fu Li prosdons est sempres meü ; Si compaignun ouvec lui vunt Et dient meis ne recrerrunt De ci qu'a la qu'aient trouvé Le cors sa fame et enterré .
Au leu tot dreit ou la leissa Va li prodon ou cels que a : Iluec la trovent tote seine Et entor lié seche l'areine .
Entre ses mains l'enfant teneit Que enfanté iluec aveit .
De la dame que trovei unt Saine et haliegre esbahi sunt : Esperance nule n'aveient De cen trover que or veieient .
Quant un petit unt demoré Merciz rendent grandes a Dé Et seint Michiel loent forment Qui guari a apertement , Ce veient bien , sa pelerine De mal , de mort , en cel marine .
Si cum il unt parlé assez , La dame dist : « Seignors , oiez , Si vos dirai cum fui guarie .
Se Damledeu me beneïe , Tant cum la mer ici esteit , Avis me fut que il aveit Vne cortine entor mei , blanche Molt plus assez que nois sor branche ; A semblanche de mur esteit : La mer passer ne la poieit » .
Quant seint Michiel ont gracié , En es lepas sunt repairié Et cest miracle recunterent A trestoz cels que il troverent .
Li enfes fut Perilz nomez Por cen que il fut en peril nez .
Des que out aié , ce m'est avis , A escole fut sempres mis .
Tant a apris que prestre fu ; En Liesvin a porroisse eü .
De sa vile out quatre loetes Tres qu'a Lisiés molt petitetes .
Des que il out entendement A seint Michiel vint liement Chascun an puis a oreisons .
De cest miracle ci leirons Et un autre reconteron Briément si com oÿ l'avon .
Vn miracle veul reciter Que en livre ne puis trover , Mes es norriz de la meson Qui esteient mi compaignon L'oÿ conter , qui ce diseient , Qui tot eissi roÿ l'aveient A lor priors conter jadis Et es veuz homes deu païs : Ancienne costume esteit Que treis cierges tozdis aveit Devant le mestre autel du mont .
Encor veiez , li dui i sunt : Devant le vout saint Gabriel En est li uns , saint Raphael En a le suen de l'autre part , Et nuit et jor checun d'eus art .
Devant l'imagre saint Michel N'a lumiere , fors deu ciel , S'en ne li met por Dé amor , Ou grant feste ne seit le jor .
Or vous direi comfeitement L'angre perdit le hennorement Deu tiers cierge que il aveit : Vn crucefis illeuc esteit Enz eu mostier , sus un autel .
Cirge n'i art ne lampe , n'eil .
Or avint si que li serjanz Qui a ce est tout apendanz , Devant l'imagre , ce m'est vis , De saint Michel , un cirge out mis .
Si com il l'out lessé ardant Tout en erres , de maintenant , Ses ieuz veanz , ce raconta , Onc ne sout qui le cierge osta .
Mes il vit bien que il fut mis Devant l'autel deu crucefis .
Quant il vit ce , esbahi fu ; A son metre est corant venu , De chief en chief conté li a La mervelle que veüe a .
Ne sai se cil ert el mostier Meis venuz est sanz demorer Devant l'autel ou esteit mis Li cierges , si cum je vos dis .
Hastivement l'a remué Et a l'archangre raporté ; Encor n'iert il pas bien assis Quant de rechief cil le ra pris , Isnelement le ra porté Au seint imagre Damledé .
Cele chose pas ne veieient Ce distrent cil , ne nen oieient Qui le cierge lor a tolu Et desassis de la ou fu .
Meis par mié l'eir , ce vunt disant , L'en virent bien aler ardant .
Lors veit li moines a l'abé : A une part l'a apelé ; Priveement li raconta Le miracle que veü a .
De chief en chief li a tot dit Si cum neies si homs le vit .
En soufrance l'abes l'a mis Des qu'al chapitre , ce m'est vis .
Et l'endemain , si cum je espeir , Si semble cen neis tres bien veir , Le moine a fait venir avant Enz el chapitre , et le serjant , Si lor a dit et commandé Que il dient la verité De cen que virent el mostier , Si cum li moines li dist ier .
Quant li abes l'out commandé , Si unt lor conte cil levé : Recontei unt presentement Cen qu'il virent apertement ; Vnc ne fallirent a un mot De verité dire partot .
Des que lor conte ourent finé , Teü se sunt et reposé , Puis dist uns moines anciens : « Seignors , fait il , si cum je pens , Corteisement nos a repris Nostre avoié , ce m'est avis ; Mostré nos a que estions Vilains trestuit quant leissions L'imagre nostre Criator Sanz luminaire et noit et jor .
A rebutons le faisions Quant autre plus enorions Que icelui qui toz nos fist : Seint Michiel bien guarde s'en prist ; Molt par l'a feit corteisement Quant le suen cierge proprement A son seignor a presenté , Si cum nos unt cil recunté .
Ne li deit meis estre toleit , Quant cil li donne qu'il esteit ; Ce m'est avis qu'i dreit fera : Le crucefis le cierge aura .
» Li abes a bien graanté Cest jugement et acordé , Et li convenz tot ensement Rotreia bien cest jugement .
Sifaitement , ce m'est avis , Remeist le cierge au crucefis .
Encor l'a il et si l'aura : Jameis nuls homs ne li toldra .
Vne lanterne i a l'en quis , Longue , de corn , ou il est mis .