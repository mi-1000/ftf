Ch'est le vie de sainte Baltelt roine.
Beneois soit Nostres Sires qui voulroit que cascuns hom fust saus et que cascuns venist a le connissanche de se verité.
Ses nons doit estre glorefiés en toutes coses , car il fait des petiz grans et des fous saiges et des povres riches , si comme nous veons qu'il est aempli en ceste glorieuse roine me dame sainte Baltalt , de la cui vie nos volons un peu parler a l'onnor et a la gloire Nostre Seigneur.
Cheste dame fu nee de Sessoingne et estraite de roial lignie et fu en sa jonece ravie de mescreans et fu par le porveanche Nostre Seigneur amenee en cest païs et vendue a .i. haut home qui avoit non Erchenoalx et estoit a chest tans mareschaus de Franche.
Ele le servi si bien et si honnestement et estoit de si tres honeste conver et en fait et en contenanche que nus ne le veoit qui ne l'amast , car ele estoit debonaire de coraige et humle et simple et saige et sobre et a nului ne voloit mal.
Ele n'estoit mie legiere en parole ne presumptueuse , ains atemproit toutes ses oevres par tres honeste engien.
Ele estoit mout bien faite de cors et mout bele de visaige et de mout lie chere et atempree en aleure.
Ele trova si grant grace en Erchenoalt par ses bones meurs qu'il l'ama plus et prisa que toutes autres gentilx femes del païs qui entor li estoient , si qu'il li establi un mestier que cascune nuit , quant il se coucheroit , qu'ele le servist du vin et ele si fist mout bel et mout avenanment comme tres honeste bouteilliere , mais onques por che s'ele fu mieus de son seignor que les aultres ne s'en glorefia ne mains n'en fu humle ne obeissans ne amiable a toutes ses compaignes.
Ele par portoit si grant honnour as ainsnees de li qu'ele meismes les descauchoit et terdoit leurs soulliers a ses mains et leur lavoit leurs pies et leur recousoit leurs reubes et tout ce faisoit sans murmure et par bon coraige.
Ele deservi tant que cascune de ses compaingnes le looit et amoit et tant monteplia de jour en jour sa bone renommee ke , quant le feme Archenoalt fu trespassee de cest siecle , il voult faire Batelt compaingnes de son lit par loial assamblee de mariaige.
Mais lués que la beneoite virge qui ja estoit environnee de la grace del saint esprit s'en fu aperceue , si se retraist mout saigement de ses regarts , siques une nuit , quant ele fu apelee au lit del prince , ele se repust comme saige pucele en une angle de le maison et se couvri de malvais drapiaus , si c'on ne quidast jamais que nus i fust , car tres adont esquivoit ele les malvaises honnors et amoit et ensivoit a son pooir humilité et casteé et vaoit a tous jors mais a esquiver humain lit por plus legierement parvenir a son espirituel espous et ce n'est mie doute que ce ne fust par le porveance Nostre Seignor qu'ele ne fu cele nuit trovee , car por ce qu'ele ne peut estre trovee fu une autre amenee au lit del prince , siques , quant il en eut fait se volenté et Batelt fu a le parfin quise et trovee , ele ne fu touquie del prince.
Et tout ce fist Nostre Sires por ce qu'il voloit que cele eust le seigneur qui por amor de li avoit refusé le sergant et pour che meismes qu'il estoit raisons que de cele qui de roial lignie estoit estraite que roiaus lignaiges en issist , car ne demoura gaires qu'ele fu mariee a Clodoveu , le fil le bon roi Dagoubert.
Et quant humilités l'eut en tele maniere essauchie , si li monteploia Nostres Sires sa grace que nus n'avoit a li riens a faire qui ne l'amast de tout son cuer , car ele obeissoit au roi comme a son seignor et as prinches estoit comme mere et as prestres comme fille et a tous les jones comme piteuse norriche.
Ele amoit tous prestres comme peres et les moines comme ses freres et les povres comme chiaus de se maisnie et les estranges comme ses enfans et leur souvenoit de chou qu'ele meismes estoit estrange.
Ele soustenoit les veves et les orphenins et aidoit mout volentiers a tous les mehaigniés.
Ele portoit mout grant honneur as prinches et retenoit mout volentiers les porfitables consaus de cascun.
Ele enseignoit mout volentiers as jones gens les oeuvres de religion et tous jours estoit en prieres vers son seigneur pour les eglises et por les povres , car encore fust li cors en seculer habit , s'estoit li cuers mout plains de religion et mout appareilliés de Nostre Seigneur loer et servir.
Si tost comme li rois , ses sires , eut apercheue se grant religion , pour chou qu'il li voloit aidier a parfaire chou qu'ele avoit concheu en se pensee , si li bailla pour li aidier .i. saint abé qui avoit non Genesius qui adont estoit adesseement a le court et qui puis fu evesques de Laon.
Par les mains de chel saint home de qui je vous ai parlé faisoit cele dame ses aumosnes et envoioit ses dons tex come ele voloit as moines et as nonnains et as autres povres qui de s'aide avoient mestier.
Quant li rois Clodoveu et le roine Baltelt eurent tant esté emsamle qu'il eurent .ij. enfans , si vint en volenté au roi qu'il alast en pelerinaige en le sainte tere de Jherusalem.
Il cela tant chele volenté a le roine que ele s'aperchut qu'il estoit en son cuer tormentés d'aucune secree pensee qu'ele ne savoit mie , dont il avint qu'ele le mist un jour a raison par tex paroles : « Tres chiers sires , dont n'avés vous oi une parole que le saiges Salemons dist ke tant comme li cuers de l'espeus se fie en se loial espeuse , tant sera il aaise ne de riens n'aura souffraite.
Sire , dont ne me deussiés vous piecha avoir descovert le conseil dont je vous voi si pensiu et si tormenté en vostre cuer ? Tres chiers sires , descouvrés le moi tout seurement , car saichiés chertainnement que , se c'est biens , je ne l'apeticherai mie , anchois i ajousterai aucune cose de bonté a mon pooir.
» Quant li rois Clodoveu oi le debonaire amonnestement de le sainte roine , s'en eut mout grant goie en son cuer et li descouvri tout en apert le proposement de son pelerinaige et lués qu'il li eut tout descouvert son conseil , ele tendi ses mains vers le ciel et rendi graces a Diu et dist : « Biaus sire Dex , vostre nons soit beneois qui nule fois ne deguerpissiés chiaus qui en vous ont leur esperance.
Sire , par le vostre sainte misericorde vous otriés a chest vostre sergant parseverance en son bon proposement et li otroiés qu'il parfaiche en oevre chou qu'il n'a encore que conceu en pensee.
» Ne demora gaires aprés ches coses que li rois par le conseil de le sainte roine se feme fist assamler tous les prinches et tous les barons de se terre pour atorner en quel maniere li roiaumes de France seroit gardés et gouvernés tant qu'il fust repairiés de cel saint pelerinaige.
Li baron qui resgarderent le frailleté d'umainne nature et qui douterent mout que leurs sires ne repairast jamais , vinrrent tout emsamle au roi et li prierent mout douchement qu'il coronnast son ainsné fil a roi anchois qu'il se meust pour le terre garder au conseil de le sainte roine se mere.
Li rois Clodoveu , quant il vit que tuit s'acorderent a chou , s'en fist toute leur priere et puis ne demora gaires qu'il se mist a le voie et emprist le haut pelerinaige qu'il avoit tant desirré.
Quant le roine Baltelt eut son seigneur convoié et eut pris congié a li et ele em plorant eut commandé s'ame et sen cors en le garde Nostre Seignor , si retorna entre li et ses enfans et demora el regne ou ele abandonna son cuer et son cors a geuner et a orisons vers Nostre Seigneur por le pais del regne et pour l'estat de sainte eglise et pour le salu de son seignor et de ses enfans.
Li jones rois ses fix , de qui li nons est mis en oubli , regna ainssi grant pieche et tint mout em pais le regne de Franche a l'aide et au conseil se mere , la cui volenté il faisoit en toutes coses et le sainte roine avoit mout grant joie en son cuer de le pais du regne et de le prosperité de ses enfans.
Mais il n'avient mie souvent en cest siecle que grans prosperités durt longuement que aucune tristreche ne s'i entremelle.
Ainssint avint il a ceste roine , car il avint par l'amonnestement de nostre anchien anemi que ses ainsnés fix qui le regne tenoit cai en si grant orguel que le conseil se mere qu'il avoit tant amé devant deguerpi et laissa del tout si qu'a toutes les coses qu'ele voloit faire , il en aloit del tout encontre et tant amonnesta sen meneur frere qui encore se tenoit au conseil se mere et si grant partie li pramist del regne qu'il le departi del tout del conseil de se mere et le fist acorder a se volenté.
Entre toutes ches coses , encore fust le roine del tout departie del conseil del regne par ses enfans , s'estoit ele tous jors en assidueus orisons et aumosnes et en proieres vers Nostre Seignor por le pais del regne et pour le salut de ses enfans et pour le revenue de son seigneur et sor toutes autres coses pour l'estableté de sainte eglise.
Li rois Clodovius qui pour aemplir le sentence de l'evangille qui dist : « Chil qui ne prent se crois et ne m'ensuit ne puet mie estre mes deciples , » avoit deguerpi son regne temporel et ala tant par ses jornees qu'il vint en le tere de promission et fist son pelerinage au saint sepulchre a mout grant devotion et puis demora en le tere et mist a sen pooir el servige Nostre Seigneur le proece de se chevalerie.
Un jor avint qu'il remembra le roi de se feme et de ses enfanz et de son regne qu'il avoit deguerpi , si en eut pitié au cuer et ainssi comme il se porpensoit en son coraige lequel il feroit : ou il remanrroit illuec toute se vie el servige Nostre Seigneur ou il s'en riroit arriere en son regne , si vint devant lui .i. Franchois qui venoit tot droit de France et cil li conta tout par ordre comment si enfant s'estoient revelé contre le roine leur mere.
Quant cil eut se raison parcontee devant le roi et par devant les autres Franchois qui illuec estoient , s'en fu li rois mout durement torblés en son coraige et tout cil qui avec lui estoient aussi.
A tant entra li rois en une cambre tous seul et commencha mout durement a plourer , que por la mesaise qu'il savoit que se feme avoit que por le folie de ses enfans , et se penssa que , s'il ne raloit en son regne por autre cose , si i riroit il pour se feme reconforter et pour le folie de ses enfans refrener.
Quant li rois fu issus de la cambre , si descouvri a tous se volenté del repairier en son regne et commanda que ses oirres fust appareilliés et il si fu et por che qu'il ne voloit mie que cil del païs cuidassent qu'il s'en alast de cele terre par aucune malvaistie , si fist assamler tous les haus homes de le terre et conta oiant tous chou qui estoit avenu a son regne puis qu'il s'en estoit partis.
Lués qu'il eurent oi le meschief qui en son regne estoit avenus , si li prierent tout emsamble qu'il s'en retornast au plus tost qu'il peust por se feme oster de l'angoisse et del desconfort ou ele estoit et por ses enfans rapeler de leur error , car il avoient peor que , s'il ne repairast hastivement , que li malices de ses enfans ne montepliast tant qu'il pourcaichassent en aucune maniere secours et aide des mescreans qui entor le regne estoient.
Quant li rois fu en tele maniere enseigniés et amonnestés des prodomes de le terre , si visita au plus hastivement qu'il peut les sains lius que Nostres Sires avoit saintefiés par le presence de s'umanité et les enriki de mout larges dons et puis se mist el repairier vers son regne entre lui et chiaus qui avec lui estoient.
Renommee et nouvele qui tost keurent firent savoir as enfans que leurs peres venoit de son pelerinage.
Et quant il seurent vraiement qu'il aprochoit plus et plus , si se porpenserent lequel il feroient : ou il iroient encontre lui et li crieroient merchi de chou qu'il avoient mespris vers lui et vers leur mere ou il li deffenderoient l'entree de sen regne.
De ces .ij. Consaus eslurent il le piour et emprisent par l'amonnestement del deale qui en chel orguel les avoit mis a contredire a leur pere l'entree de sa terre.
Lors assamblerent quanqu'il peurent avoir de gent et garnirent les cités et les castiaus.
Li Franchois furent tuit avec iax , li un par forche , li autre por les grans dons qu'il leur donnoient.
Quant il eurent tout leur pooir assamblé de chiaus de Franche et de leurs voisins et de tous les estranges qu'il peurent avoir par don ne par proieres , s'alerent encontre leur pere et porprisent tout le païs par la u il quidoient qu'il deust revenir en son roialme.
Quant le roine Baltelt ot oies vraies nouveles de le revenue de son seigneur , s'en rendi graces a Nostre Seigneur et mout en eut grant joie en son cuer , nommeement por che qu'ele creoit bien qu'il , a l'aide de Dieu , metroit le regne en pais qui si estoit tourblés.
Lors pris messaigers creaules et les envoia encontre son seignour et li manda par briés paroles toute le maniere comment si enfant s'estoient de son conseil departi et comment il avoient assamblé quanqu'il pooient de gent pour lui contredire l'entree de son regne.
Li rois Clodovius rechut a mout lie chiere les messaiges se feme et mout leur enquist de l'estat le roine et de ses enfans et de l'estat del roiaume.
Et quant il eut apris vraies nouveles de l'orguel qu'il avoient encarkié et comment il avoient fermés castiaus par la ou il devoit entrer en son regne , si en fu corechiés et tormentés en son coraige et apela a lui les messaiges et tous ciax de son conseil et leur demanda en quele maniere il le conseilleroient seur ces coses.
Cil furent mout longuement emsamble a conseil et quant il eurent bien regardé comment si enfant avoient que par forche que par dons tout le regne sousmis a leur pooir , si disent au roi qu'il ne li savoient consel doner fors tant qu'il meist tout son afaire en Nostre Seigneur qui nule fois ne defaut a chiaus qui en lui ont leur esperanche.
Li rois se tint bien a leur consseil et si mist toute s'esperanche el roi des rois et crei chertainnement qu'il recouverroit tout son regne par le poissanche de Dieu seulement et eut mout grant fianche que les orisons se feme li aideroient mout.
Et por che qu'il ne samblast qu'il voussist ses enfans vaintre par orguel et par beuban , s'envoia a ses enfans ses messaiges et leur manda mout debonairement que pour le pieté et l'amor qu'enfes doit avoir a pere et a mere et pour che meismes qu'il n'en eussent reproche a tous jours qu'il se repentissent de leur folie et qu'il le recheussent el regne si comme enfant doivent rechevoir pere.
Et por che qu'il n'eussent peeur de venir a sa merchi , si leur manda que n'est mie merveille s'on mesprent , mais ch'est merveille quant on ne se vielt de son mesfait repentir.
Quant li messaiger eurent dit as enfens le messaige le roi leur pere oiant tous les haus homes qui i estoient , tout aussi comme li serpens estoupe ses oreilles de se keue que li encanterres ne le puist encanter , tot aussi estouperent cil leur cuer et leurs oreilles contre le mandement et le priere de leur pere et respondirent tout sans conseil qu'il n'avoient point de pere et que ja le coronne del regne tolue ne leur seroit , se par armes et a forche ne estoit.
Nule autre amor n'autre bonté li messaige ne peurent trouver en lor enfans , et quant il leur eurent toutes voies demandé qu'il remanderoient au roi leur pere , cil ne volrent neis le non leur pere ramentevoir et a grant painne r'en laisserent il les messaiges raler qu'il ne leur feissent honte des cors.
Li messaige s'em partirent mout desesperé de le pais , et quant li rois seut lor revenue , si vint encontre iaus et lor pria mout qu'il ne li chelassent rien de le responsse a ses enfans et s'il le lairoient en sen regne entrer sans bataille.
Li messaige lor respondirent qu'il ne quidoient mie qu'il peust en nule gens el monde avoir tant d'orguel comme il avoient trouvé en ses enfans et comment il s'en failli peu qu'il ne les fist honnir des cors et li dirent qu'il avoient si grant ost assamblee que pour nule aide que li rois peust avoir , il ne leur porroit contrester , se Nostres Sires n'i faisoit miracle apert , et li dirent que nule pais ne nule concorde il ne pooit en iaus trover.
Quant li rois Clodoveu oi ches coses , s'apela tous chiaus de son conseil et leur dist : « Ainssi comme il me samble , tous nos secours et toute nostre aide gist en le main Nostre Seigneur qui est tous poissans et droituriers.
Or soions dont tout asseur et metons en lui toute nostre esperanche et n'aions nule fianche en nous mesmes , car puis que me querele est droituriere et nous le metons toute seur celui qui est tos poissans et si droituriers qu'il ne fist onques nului tort et il nous en donrra sans doute nostre droit.
Or les alons dont tout seurement envair et saichiés certainnement que vous verrés que , s'il estoient d'assés gregnor pooir que il ne sont , ne porroient il ja durer a Nostre Seignour qui en nos se combatra.
» Chil qui avec le roi estoient n'oserent onques son conseil desdire , ains se saignerent tuit del signe de le crois au salveor du monde et quant il furent armé , si s'esmurent avec leur seigneur le roi Clodoveu pour leurs anemis envair.
Endedens envoia li rois ses messaiges a la sainte roine se feme et li fist savoir le jour de le bataille et li manda et pria tant comme il peut plus qu'ele les secoureust a cel jour de quanqu'ele porroit avoir de gent et qu'ele feist larges aumosnes et priast Nostre Seignor qu'il jugast en tele maniere le querele entre le pere et les enfans et que li jugemens fust si atemprés par se misericorde qu'il fust fais au pourfit de l'une partie et de l'autre.
Che n'est nule doute que le roine n'obeist de tout son pooir au mandement et a le proiere de son segnor.
Li rois Clodovius aprocha tant par ses jornees pres de la ou si enfant estoient qu'il entra en se terre et devisa a faire un castel en une des parties del regne.
Si enfant qui toutes ces coses oirent assamblerent tout leur pooir et s'esmurent mout orguelleusement pour assaillir lor pere et chiaus qui en s'aide estoient.
Li rois qui mout fu humles de cuer et engrés as armes se feri en iaus mout vertueusement que li autre qui estoient nient nombraule et qui estoient jone et fort ne se peurent tenir contre chiaus qui estoient viel et debrisié , ains s'en fuirent li plus maistre et li plus fort de ses anemis.
Quant li enfant se regarderent et il virent que cil s'en estoient fui en cui il avoient tote lor fianche et qu'il estoient demoré aussi comme seul en le bataille , s'eurent mout grant paour de che meismes qu'i leur avint qu'il ne caissent es mains et es loiens leur pere.
Ne demora gaires qu'il furent andoi pris , et quant le bataille fu departie et on les eut andeus amenés devant leur pere , si commanda li rois qu'il fussent loié et il si furent.
Li rois se parti de cel liu et s'en vint en Franche et par tout la ou il venoit li rendoit on a se volenté les chités et les castiaus c'on avoit garnis encontre lui.
Nus ne porroit le grant joie raconter que le sainte roine Baltelt eut quant ele seut ces nouveles et s'esmut tantost a venir contre son seigneur.
Et qui par porroit le grant joie raconter que li rois et le roine s'entrefirent , quant li uns vit l'autre ? Li rois n'eut gaires sejorné quant il apela ses chevaliers et dist qu'il voloit que si enfant fussent jugié selonc ce qu'il avoient ouvré et selonc l'escripture qui dist : « Li fil des homes , jugiés a droit » et leur demanda quel conseil il en donroient.
Chil furent tout esbahi et ne seurent que respondre au roi fors tant qu'il disent pour iaus escuser que li plus grant et li plus saige baron de Franche n'i estoient mie et que sans iax ne feroient il mie jugement de si grant cose comme des enfans leur segneur.
Quant li rois qui mout estoit desirrans del jugement oir oi leur responsse , si fist assambler tout le commun conseil de France et leur dist ce meismes qu'il avoit devant dit as autres.
Cil furent mout longuement ensamble a conseil et en la fin disent : « Comment metrons nos loi ne jugement seur roial lignie ne dampnerons nos seigneurs meesmes ? Che n'avigne ja ! » A tant vinrrent tuit devant li roi et le roine et leur disent : « Salve le grace et le commandement Nostre Seigneur , le roi Clodoveu , nos ne ferons en nule maniere si grant presumption que nous metons jugement seur roial lignie ne seur nos seigneurs meismes.
Nus hom morteus ne puet de ceste cose jugier fors entre vous deus seulement.
» Quant la sainte roine oi que li baron n'en oserent jugement faire , si dist oiant tous : « Il couvient que chascuns qui fourfait l'espanisse en cest siecle ou en l'autre.
Et pour che que les painnes de chest siecle sont plus legieres que cheles de l'autre , je wel miex que mi enfant faichent leur penitance en chest siecle qu'en l'autre et por ce meismes que li autre fil de roi se castient a tous jours mais de si griement mesprendre vers leur pere et vers leur mere , je meismes ferai le jugement de mes enfans.
Pour che qu'il voulrent a forche tenir le regne contre leur pere et contre leur mere et pour che qu'il renoierent leur pere oiant tous , je juge qu'il perdent a tous jors tel hyretaige comme il devoient avoir el regne , et pour che qu'il porterent armes contre leur pere , je juge qu'il perdent le forche et le vretu des cors.
» Li rois Clodoveu qui mout bien s'acorda au jugement de la sainte roine fist tantost les enfans amener devant lui et leur fist cuire les garés voiant tous chiaus qui i estoient.
Li François qui ches coses eurent veues , dirent li un a l'autre : « Dex , comme li cuers Nostre Seigneur le roi est endurchis puis qu'il se parti de chest païs.
Comment puet il endurer que si enfant soient ainssi bailli par devant lui ? » Puis illuec en avant fu li rois si doutés en Franche c'onques puis n'i eut nul si hardi qui de riens osast mesprendre vers lui.
Li enfant qui eurent receu cele sentence par le jugement le roine leur mere le soustinrrent a mout bone patience et se recorderent qu'il l'avoient bien deservi car il ne demoura mie en iaus qu'il n'ocheissent leur pere et prierent Nostre Seigneur mout humlement qu'il ne fussent pour che pechié livré a pardurable torment et abandonnerent leurs cuers et leurs cors au servige leur createur en vegilles et en orisons et en aumosnes et en mout de maniere d'astinence de leurs cors et en tele maniere demorerent une pieche del tans en le maison leur pere.
Li rois Clodoveu qui resgardoit ses enfans qui tous jours se seoient et nule fois ne se levoient si en eut mout grant pitié et vint un jour a le roine et li dist : « Ha ! Dame , comment porrons nos mais toute no vie souffrir et endurer a veir devant nos le fouleure de nos enfans ? Et d'autre part , comment enduerrions nous que nos les ostissiens d'entor nous et que nous ne les veissiens jamais ? » Quant le roine aperchut le grant debonnaireté le roi son seigneur et le natu pitié qu'il avoit de ses enfans , si le commencha mout debonairement a conforter et dist : « Beneois soit Nostres Sires , li Dex Israel , qui a visité et racaté son pueple et qui le grant orguel de nos enfans a mué en si grant humilité et leur a donné cuer et volenté de lui servir.
Tres dous sire , confortés vous de vos enfans , car saichiés chertainnement qu'il ne demorra gaires que Nostres Sires nous mousterra ce qu'il vourra que nous en faichons.
» Aprés ches coses fu cele sainte roine en assiduelx orisons vers Nostre Seigneur qu'il par se grant misericorde leur demoustrast chou qu'il li plairoit qu'il fesissent de leurs enfans.
Ne demora gaires aprés ces coses que la roine vint a ses enfans et parla a iaus en cheste maniere : « Ha ! Comme est bons li Diex Israel a chiaus qui sont de droit cuer.
Nostres Sires est mout grans et de se sapienche n'est nus nombres.
Mi fil , dont ne veés vous et savés chertainnement que vostres desmesurés orguex que vous aviés encarkié contre vo pere et vo mere est mués en humilité par le sapienche et le misericorde del souvrain roi.
Don ne savés vous sans doute que Dex juge tous jours a droit entre les gens.
Saichiés chertainnement qu'il ne vous a mie donné cest jugement pour vostre mal , mais pour le salu de vos ames.
Esjoissiés vous et confortés vos cuers en celui qui dist : “ Je ne ving mie sauver les justes , mais les pecheours.
” » Quant li enfant oirent le debonaire amonnestement de leur mere vers cui il avoient si griement mespris , si se humelierent vers li de cuer et de cors et leur prierent mout doucement qu'ele lor pardonnast chou qu'il li avoient meffait et puis si tendirent vers le ciel mains et iex et pensee et dirent : « Biaus sire Dex qui tous jors estes acraventerres des orguellex et essauchierres des humles et alegemens des povres et forche des foibles et esperance des creans et amor des loiaus et nient espuisable fontainne de pitié et de misericorde et qui ces vos sers nient dignes daigniés conforter par celi qui ne les deust nes resgarder , vostre nons soit beneois par tous les siecles des siecles , car nos savons et creons certainnement que pour che nous avés vous tolue le vretu des cors que les ames vous puissent plus delivrement servir a vostre volenté par le subjection de leur tres cruele anemie , ce est la chars.
Tres douce mere , esjoissiés vous avec nous , car miex nous vieut humeles et afolés aler en paradis que orguellex et sains estre tormenté en enfer.
» Et quant li enfant se furent apercheu par les paroles de le roine leur mere que li rois leurs peres avoit tel pitié d'iaus , s'en furent mout corouchié en leurs cuers , et s'il peussent aler , mout volentiers se soustraississent de ses esgars.
Lors prierent mout leur sainte mere pour l'amour de Diu qu'ele ne preist mie garde a leur folie , ains les conseillast en tele maniere qu'il fussent mis en aucune religion ou il peussent faire penitance de leurs pekiés.
Quant le roine entendi le repentanche de ses enfans loable a Dieu et as homes , s'en rendi graces a Nostre Seigneur et dist : « Sire Dex Jhesus Cris , je vous renc graces et merchis de chou que vous n'avés mie despit mes proieres et de ce que vous avés torné mon courous en joie » A tant se torna devers ses enfans et leur dist : « Mi enfant , confortés vous en Nostre Seigneur et abandonnés vos cuers et vos cors a vegilles et a orisons et as autres oeuvres de penitance , car par tans saurons ce que Nostres Sires vous a appareillié et cil qui dist : “ Je sui alpha et w , ce est commenchement et fins ” , il parfache en vous le bien qu'il i a commenchié.
» A tant se parti le sainte roine de ses enfans et vint mout lie au roi Clodoveu son segnor et li conta tout par ordre chou qu'ele avoit trouvé en ses enfans.
Quant li rois seut le repentance de ses enfans , si dist : « Tout ce est venu de le misericorde Nostre Seigneur.
Il est drois que nous obeissons a leur volenté.
Or n'i a plus fors que vous esgardés un liu convenable ou il puissent rendre a leur creator chou qu'il i ont voé.
» La roine qui mout estoit tous jors pourveans , li respondi et dist : « Li lieus de leur habitation n'est mie a nous a enquerre , ains apartient seulement a le porveanche Nostre Seigneur.
Je ne dout pas que Nostre Sires qui cuer et volenté leur a donné de lui servir qu'il ne leur ait porveu liu convenable pour lui servir.
Pour che , tres chier sire , si lo je que nos leur fachons faire une nef en Sainne si grant que leur vivre et leur vesteure i puist estre avec iaus et uns serjant avec qui les servira.
Et quant Nostre Sires les aura conduit la ou ses plaisirs sera , li sergans revenrra et nous dira le païs et le liu de leur habitation.
» Quant li rois oi le loable conseil de se feme , si li dist : « Sainte roine , cis consaus ne vient mie de toi , mais de l'ordenement et de le porveanche chelui qui dist par le prophete : “ Oeuvre te bouche et je l'emplirai ” .
Et en autre liu dist l'escripture de chelui meismes : “ Toute sapience vient de Dieu , Nostre Seignor ” .
Pour ce met je d'ore en avant toute l'afaire de nos enfans seur ti que tu en ordennes au conseil et a le volenté Nostre Seigneur chou que tu verras qui sera au porfit et au salu de leurs ames.
» Si tost comme le sainte roine en eut l'otroi et le congié de son segnor , si manda tantost les ouvriers et leur devisa le nef et cil le firent maintenant si comme le roine leur avoit devisee.
Et quant le nef fu appareillie et li enfant i deurent entrer , si resgarderent vers le chiel aussi des iex del cuer comme des iex du cors et dirent : « Biaus sire Dex , toutes vos voies sont misericorde et verités , vostre chemins est aussi bien en iaue comme en terre.
» A tant entrerent mout liement en le nef sans nule compaingnie fors seulement d'un sergant que le roine leur avoit baillié pour iax servir.
Il avoit illuec mout de pueple assamlé pour ces coses esgarder et quant il virent que li enfant estoient si liement entré en le nef , si commencherent tout a plourer de pitié et dirent : « Nus ne doit douter que ces oevres ne viegnent de Nostre Seignor.
Car comment porroit ce estre que cist enfant s'en alassent hors del regne leur pere ne deguerpissent si liement tous leurs parens , se Nostre Sires meismes ne lor faisoit faire , mais sans faille il obeissoient del tot a le sentence de l'evangile qui dit : “ Cil qui ne deguerpist pere et mere et quanqu'il a pour amor de mi , il ne puet estre mes desciples.
” » En ceste maniere deguerpirent chil jovencel le regne de France et s'en alerent contreval Sainne ne mie par forche d'avirons ne par le conduit de nului qui les conduisist fors que Nostres Sires seulement qui en mout peu de tans leur fist la tere leur pere si eslongier qu'il vinrrent en Normendie et illuec prisent port par le volenté Nostre Seigneur en .i. liu qui estoit avironnés de granz montaingnes plainnes de forés et de roches.
Pres de la ou la nef avoit pris port avoit un liu que cil du païs apeloient Geme , ou uns sains hom manoit qui avoit a non Phylebers et tenoit illuec l'ordre et le ruille mon seigneur saint Beneoit entre lui et moines qui avec lui estoient.
Il avint que cil sains hom vint vers le flueve de Saine et quant li enfant l'eurent apercheu , si se merveillerent mout de chou qu'il habitoit illuec en si sauvaige liu.
Et quant cil sains hom fu aprochiés de le nef et il eut aperceu qu'ele ne estoit illuec arrestee par nul terrien gouverneeur et il eut veu les enfans qui si estoient bel et richement atorné , si seut bien qu'il estoient de mout gentil lignaige et que Nostres Sires ne les avoit illuec amenés se por che non qu'il les voloit avoir a son servige.
Adont s'aprocha des enfans et quant il les eut mout debonairement salués , si leur enquist mout debonairement de quel tere il estoient et l'oqoison de leur affoleure et porqoi il estoient illuec venu.
Li enfant qui virent le saint home de mout religieuse contenanche li descouvrerent le verité de totes les coses qu'i leur avoit enquises et puis li prierent por Diu qu'il leur donnast tel conseil seur ces coses qu'il avoit oies qui fust a l'onnor de Dieu et au salut de lor ames.
A tant les mena li sains hom a s'abitation ou il avoit .i. moustier de mon seigneur saint Pierre , le prinche des apostres , et leur dist : « Saichiés que Nostres Sires a hui en cest jour mout esleechié l'ame de mi de vostre venue et de vostre compaignie.
Or vous esjoissiés avec moi en le peor et en l'amour Nostre Seigneur , car l'escripture dit que chiaus qui doutent Dieu et l'ainment en verité que nule cose ne leur faut.
» Li enfant demourerent avec cel saint home a cui il obeirent tote leur vie comme a pere en vraie humilité et en l'amour de chelui qui dist : « Mes geus est legiers et mes fais soués » et envoierent leur devantdit sergant au roi Clodoveu leur pere et a le roine Baltelt leur mere et leur raconta toutes les coses qui estoient avenues a leurs enfans par le porveance Nostre Seigneur puis qu'il estoient d'iaus parti.
Quant li rois et le roine oirent le grant patience et la volentieue povreté que leur enfant avoient emprise , s'en eurent mout grans joie en leurs cueurs et en rendirent graces a Nostre Seigneur et dirent : « Biax sire Dex , vostre nons soit beneois et glorefiés qui nule fois ne metés les voes povres en oubli ne ne laissiés leur esperance perir et qui desistes que boneuré sont li povre d'esperit , car li regnes des chiex est leur.
» Ne demoura waires aprés ces coses que li rois et la roine vinrrent au liu ou leur enfant estoient pour iaus visiter , et pour ce que li lius estoit petis et povres , si le firent mout richement edefier el non mon segnor saint Pierre en cui non li lius estoit.
Et quant il i eurent mis grant multitude de moines , s'enrikirent le liu de grans terres et de grant rentes a le loenge de Dieu et a l'onnor de lor enfans qui del regne de Franche estoient forjugié en le maniere que vous avés oie.
Puis s'en retornerent li rois et le roine et revinrent en France loant et glorefiant le non de Nostre Seigneur.
Et li doi enfant demourerent illuec et parsevererent en lor bon propos toute leur vie dusc'a tant qu'il trespasserent de cest siecle et que Nostre Sires rechut les ames d'iaus en paradis.
Puis le revenue d'outre mer au roi Clodoveu , anchois qu'il trespassast , engenrra il de se feme .iij. fix dont li aisnés fu apelés Clotaires et li autres Childeric et li tiers Theoderic.
Et puis entra par le volenté Nostre Seigneur en la commune voie de toute humaine nature et trespassa de cest siecle el dieseptime an de son regne.
Aprés se mort demorerent si enfant avec le sainte roine leur mere et fu maintenant Clotaires coronnés et recheus el regne et tint le regne mout em pais a l'aide et au conseil le roine se mere et des prodomes del regne , nomeement Chrodobert , l'evesque de Paris et Audoen , l'archevesque de Roem , et Evroïn , mareschal de France.
En cel tans avint par le conseil et par le pourcach le roine Baltelt que cil d'Austraise furent acordé as Franchois en tele maniere que Childeric , li freres Clotaire , fu rechus a roi en Austraise et puis la en avant furent li Borgegnon et li Franchois aussi comme tout un.
Et nos creons bien que ces trois terres - Austraise , Franche et Borgogne qui avant s'entregueroioient mortelment - furent acordees par la foi et par le merite me dame sainte Baltelt.
A cel tans estoit encore sainte eglise en Franche mout enlaidie par le soulleure d'yresie , car a painnes pooit nus avoir adont ordre ne benefice en sainte eglise , s'il ne l'acatoit , mais cheste desloiautés fu abatue en cel tans par l'aide et par l'atirement de me dame sainte Baltelt et des prelas de sainte eglise et fu deffendu communement que nus ne fust si hardis qu'i riens donnast ne ne preist pour benefice de sainte eglise.
Nus ne porroit tous raconter les larges dons qu'ele donnoit as religions de moines et de nonnains , car ele lor donnoit les maisons et les rentes et lor usaige en ses forés por ardoir et pour lor maisons faire et s'estoit ses coraiges si desirrex de donner que cose qu'ele lor donnast ne li pooit souffire , ains li estoit avis qe tout quanqu'ele faisoit estoit aussi comme nient , s'ele meismes ne fondoit les maisons de religion; dont il avint qu'ele fonda et estora une abeie de nonnains qui est apelee Chiele en l'evesquié de Paris et est cele abeie avironnee de Sainne et i donna assés viles bones et riches , mais li non des viles ne sont mie chi nommé por ce qu'il n'anuiast a chiax qui le vie lirroient.
Et une cose atorna en cele abeie qui mout fait a douter a tous chiaus et a toutes cheles qui l'abeie gardent et gouvernent , car ele fist faire une chartre qui fu seelee de sen seel et des seaus a tous ses enfans en lequele ele desfendi et conjura el non de le trinité et par le peor du tranlable jor du ju que nus qui l'abeie gardast ne fust si hardis que de nule riens qu'ele i eust laissié ne donné a le soustenanche des nonnains qui i manoient qu'il en ostast riens hors du preu de le maison , et s'i le faisoit , qu'il fust tormentés en enfer avec Judas le traitor.
Qui ceste chartre querroit , il le trouveroit es aumaires de l'abeie de Chiele.
Le premiere abeesse qui fu a Chele fu une mout religieuse feme qui avoit a non Berte que la roine Baltelt porcacha en l'abeie de Guerre.
La roine Baltelt i vaoit mout a estre nonne a se vie et a gesir aprés se mort et ele en aempli bien se volenté a l'aide de Diu au plus tost qu'ele en peut avoir lieu et tans.
Et por che c'on ne doit ramentevoir s'au mains non c'on puet des biens que li sains espris oevre en ses sains et en ses saintes , si comme il est escrit qu'a tous chiaus qui bien proposent a faire , Dex lor aide , si ramentevrai encore un bien que Nostres Sires fist pour le sainte roine.
Che fu de l'abeie de Corbie qu'ele fonda en l'evesquié d'Amiens et i establi une sainte compaignie de moines et i fist abé d'un saint home qui avoit non Godefrois qu'ele pourcacha en l'eglise de Lymoges.
Et aussi con ele avoit l'eglise faite et fondee du sien , aussi l'enriki ele de viles et de rentes et de quanqu'il convenoit a chiaus qui Nostre Seigneur i servoient , dont il avient c'on i fait encore sen servige mout hautement et fera tant con l'eglise duerra.
Encore dona cele sainte roine a l'eglise de Courbuel une vile dont je ne sai le non et autres rentes mout grans.
Nes une tres rice chainture dont ele estoit chainte i envoia ele en aumosne as freres de le maison et toutes ches coses faisoit a debonaire et a lié coraige selonc l'escripture qui dist que Dex ainme mout lié donneur.
En cheste maniere escroissoit cascun jor cele pretieuse margerite des rikeces terriennes son tresor el chiel ou lerres ne le puet embler ne fus ardoir.
Encore n'oublia ele mie le maison de Fontenele , ains i fist mout de biens et a l'eglise de Lymoges donna ele mout grans dons , ne les eglises de Borgoigne ne n'oblia ele mie , ains i envoioit et donnoit mout grans dons et mout larges.
Et a l'eglise de Guerre ou ele avoit pris l'abeesse Berte et les virges qu'ele avoit mis a Chiele dona ele le Vile Nueve qui siet en Vermendois et autres rentes mout grans.
Et au moustier me dame sainte Fare donna ele une vile aveques les autres biens qu'ele i faisoit souvent.
Et toutes les eglises des religieus moines et des religieuses virges de la cité de Paris enriki ele de viles et de rentes cascune selonc ce qu'ele estoit et aussi con je vous ai autre fois dit.
Je ne soffiroie mie a raconter par ordre le moitié des biens que Nostres Sires fist par les mains de cele sainte roine , mais encore faisoit ele une cose qui ne doit mie estre trespassee , car a tous les evesques et a tous les abbés et a tous les autres menistres de sainte eglise qui en son pooir estoient prioit et amonestoit mout souvent et par bouche et par letres qu'il mesissent toute le painne qu'il porroient a chiaus qui desous iaus estoient faire vivre castement et qu'il les contrainssissent au servige Nostre Seigneur faire cascuns selonc l'ordre ou il estoit establis.
Et por che que li prelat doutassent plus son commandement et obeissent de plus lié cuer a se priere , leur donoit ele les grans dons et leur faisoit confremer les grans privileges en son seel et es seaus as ses enfans.
Encore ramenteverai jou une cose de qoi ele deservi mout grant guerredon vers Nostre Seigneur : qu'ele deffendi que nus crestiens ne vendist autre ne que nus du roiaume de Franche fust si hardis qu'il envoiast crestien caitif en autre païs hors de France.
Et ele meismes en racata assés; et les uns en laissa aler frans et les autres fist entrer en religion.
Et seur toutes autres coses mist grant paine a chiax qu'ele avoit norris a traire a religieusement vivre et en blandiant et en toutes les manieres qu'ele pooit , siques grant partie de chiaus et de celes de son hostel fist entrer en religion et a toz prioit humlement que tout fussent en prieres et en orisons pour l'ame de son seigneur et pour li meismes et pour le salut de ses enfanz et pour le pais du regne.
Nostre Sires li dona si grant grace que ses saiges amonnestemens et se debonaire apresure departi plusors de le vanité de cest monde et lor fist sousmetre iaus meesmes au souef geu Nostre Seigneur , car ele voloit estre parchonniere de le clarté dont li angeles parla a Daniel des ensegnemens de justiche et dist que cil qui les autres enseignent a bien faire , resplendiront plus cler que les estoiles par tous les pardurables aages.
Encore donna cele saintisme roine as eglises mon seigneur saint Pierre et mon seigneur saint Pol a Rome mout riches dons et mout honorables pour l'amor des deus apostres et as renclus meismes et as autres povres de Rome envoioit souvent mout larges aumosnes.
Car se devotion croissoit cascun jour et tous jours prioit Nostre Seigneur qu'il li envoiast liu et tans qu'ele peust estre nonne et qu'ele le servist a sen vivant en abit de religion en le devantdite abeie que ele meismes avoit fondee.
Mais li plus poissant et cil qui estoient primerain el regne de France le retinrent mout longuement de che saint propos , meesmement pour che qu'il veoient que li regnes estoit aussi comme tous gouvernés et soustenus par son tres saiges conseil et por ce meismes qu'il tuit l'amoient de grant amor pour se sainte conversation.
A grant painne li eussent ja souffert d'entrer en religion , se ne fust une aventure qui avint d'un evesque qui avoit non Sigebrans que li Franchois ochisent par son orguel.
Mais pour che que li baron orent peeur qu'ele ne les eust contrecuer et qu'ele ne voussist cele desloiauté vengier , si li otrierent par paour chou qu'il ne li vourrent devant otroier par temporel amor.
Et sans faille il ne l'otrierent mie par bon coraige , mais por lor temporel damaige esquiver.
Mais le sainte roine ne prenoit mie garde a leur entention , car ele savoit bien que ch'estoit plus par le porveance de Nostre Seigneur que par lor consaus qu'ele avoit liu et tans de son veu aemplir.
Ne demora waires aprés ches coses qu'ele atorna son afaire et l'amenerent une partie des haus homes de France a Chiele ou les nonnains le rechurent , si con raisons estoit , mout honorablement et ele rendoit graces a Nostre Seigneur qui desous l'ombre de ses eles l'avoit amenee a port de salu.
Mais li anemis d'umainne lignie qui tous jours est corechiés du bien et liés du mal pourcacha tant que , quant ele eut une piece esté en l'abeie , les nonnains de laiens qu'ele avoit doucement norries et avanchies le commencherent a avoir contrecuer et se penerent de li rendre mal por bien.
Mais si tost con cele sainte dame s'en fu percheue , s'en prist tout le tort seur li et vint a eles et leur cria mout humlement merchi de leur forfait meismes et par chele humilité reporcacha l'amor de toutes ses serours.
Ele donnoit si grant essample de humilité a toutes les autres qu'ele meismes servoit souvent por ses sereurs en le quisine et faisoit les neteez de laiens.
Et si faisoit encore plus cele tres pure margerite qu'ele meismes nioit les cambres privees et ostoit les ordures a ses propres mains et tout che faisoit a joie et a lié coraige pour amour cheli qui dist : « Je ne ving mie pour estre servis , mais pour servir , » car comment porroit nus croire ne quidier que si haute feme et si gentix s'abandonnast a si vil servige , se la tres plenniere amor Nostre Seigneur ne l'eust a che menee ? Ele estoit mout assidueus a orisons mellees a lermes et s'estoit si abandonnees as oevres de carité qu'ele se doloit avecques les dolans et s'esjoissoit avecques les joissans , nomeement des foibles et des malades prendoit ele si grant cure qu'ele les visitoit et confortoit des devins enseignemens et quant ele veoit que aucune cose lor faloit as cors , ele estoit pour eles en priere vers l'abeiesse qu'ele les secoureust.
Et l'abeesse en obeissoit mout volentiers a toutes ses prieres , car eles .ij. s'entramoient de si grant amor en Nostre Seigneur qu'eles estoient selonc l'establissement de l'apostre aussi comme uns cors et une ame.
Entre ches coses avint que me dame sainte Baltelt commencha a estre maladiue et a languir d'une maniere de trenqoisons dedens le cors que li fisicien apelent yleos et s'en fu si griement tormentee que , se ne fust l'aide et li consaus des fisiciens , ele ne peust mie si grant maladie souffrir longuement , mais encore fust li cors tormentés de cele dolour et soustenus une partie par les fisiciens terriens , si avoit cele sainte dame toute s'esperance mise ou celestiel miere a cui ele ne finoit de rendre graces en sainte et en pure conscience et de cui ele atendoit a recevoir por le tribulation temporel le loier de le pardurable vie.
Toute s'estude et toute s'entente estoit a doner soi meismes a ses sereurs en essample de pitié et de vraie humilité et de parfaite subjection et s'amonnestoit souvent l'abeesse qu'ele de tout son pooir tenist le roi et tous les haus homes du regne a s'amour et qu'ele les alast souvent visiter pour che que le devantdite maison fust gardee et soustenue par leur aide et par leur conseil et qu'ele ne pardist le bone renommee qu'ele avoit recheue , car si con l'escripture le tesmoigne : « Bone cose est et porfitable que li biens des religions soit tesmoignés par cex qui dehors sont.
» Et seur toutes autres coses li prioit qu'ele eust vraie pitié et vraie misericorde des povres et des hostes qui laiens venrroient et qu'on iax honorast et servist Nostre Seignor meismes qui dist : « Chou que vous fesistes a un de ces miens petis freres povres a moi meismes le feistes.
» Li abbeesse Berte en obei mout volentiers a ses sains amonestemens , ne mie tant seulement a le vie me dame sainte Baltelt , mais tant con ele meismes vesqui et tant en fist por l'amor de Nostre Seigneur que la ramembranche de li dura par tous les siecles des siecles.
Quant le fin de cele sainte roine me dame sainte Baltelt fu auques aprochie , si li fu une nuit mostré en sen dormant une avision mout bele et mout couvenable au guerredon de se deserte , car il li fu avis qu'ele veist en lor moustier devant l'autel Nostre Dame une eskiele drechie dont le hauteche avenoit dusc'au chiel et se li fu avis qu'ele meesmes montoit en cele eschiele avecques le compaignie des angeles Nostre Seigneur qui a mout grant joie le conduisoient et menoient vers le ciel.
L'eschiele qui en avision li fu demoustree fu sans doute l'eschiele qu'ele meismes avoit drechie au ciel par les bones oevres qu'ele meismes avoit faites en ceste vie temporel.
Il avoit en cele eschiele escaillons de .vij. manieres de fus , dont le senefianche est mout pourfitable a tous chiaus qui as chieus welent monter.
Le premiere maniere d'escaillons senefie le premier commenchement de bien faire que cascuns et cascune doit avoir; ch'est le paour que nous devons avoir de perdre Dieu et de conquerre enfer.
Le seconde maniere senefie le pitié que cascuns doit avoir de ses maus et des autrui.
Le tierche maniere si est science , c'est connissanche de bien et de mal.
La quarte maniere si est forche , c'est q'on ne se laist en nule maniere vaintre en mal faire.
Le quinte maniere si est consaus , c'est c'on se conseille a Dieu et as saiges gens de tous ses afaires.
Le sisime est entendemens , ch'est q'on entende se li consaus est bons ou mauvais.
Le septime est sapience , c'est qu'on sente bone saveur en bien faire.
De tex escaillons avoit cele sainte dame toute se vie faite l'eschiele qui vers se fin li fu moustree en avision et chou qui li fu avis qu'ele fu menee et conduite contremont l'eschiele par les angeles Nostre Seigneur , che fu a bon droit , car cil li durent bien conduire par qui conseill ele avoit l'eskiele faite et drechie.
Li doi fust en qoi li escaillon estoient fikié , ce fu patience et humilité qu'ele avoit tant amee toute se vie.
Quant ele se fu esveillie et ele ot recordee en son cuer cele avision qu'ele avoit veue , si sot bien vraiement qu'ele trespasseroit prochainnement de chest siecle et se descouvri l'avision a une partie de ses sereurs , mais ele lor deffendi qu'eles ne l'en descovrissent a l'abeesse ne as autres sereurs devant qu'ele seroit trespassee , pour che qu'ele ne voloit que eles ne fussent ne tristres ne mornes de se mort.
Puis la en avant fu ses cuers plains de mout grant joie et ses cors plus abandonnés a diverses manieres de penitances qu'il n'avoit onques mais esté et se celoit la maladie de sen cors a l'abeesse et as autres serours et faisoit samlant qu'ele en fust mout assouagie.
Et quant ele senti que li cours de se vie temporel fu auques parfais , si esdrecha vers le chiel iex et mains et pensee et pria son criatour qu'il recheust l'ame qu'il avoit criee et qu'il le gardast en tele maniere que cil n'en eust joie qui de tos biens a duel et envie et si li pria qu'il gardast cele sainte compaingnie qui en cele maison estoit establie des agais et des decevemens a l'anemi.
Aprés ceste orison si pria as serours qui devant li estoient de tel pooir con ele avoit qu'eles ne feissent ces coses savoir a l'abeesse qui mout estoit malade ne as autres serors qui illuec n'estoient.
Il avoit laiens un enfant que me dame sainte Baltelt avoit levé de fons de qui ele pria Nostre Seigneur qu'il en recheust l'ame si qu'ele en veist le cors enterer ains qu'ele trespassast de cest siecle.
Nostres Sires en fist bien se priere , car l'ame de l'enfant departi maintenant du cors , siques le roine en vit porter le cors enfoir.
Aprés ches coses se saigna me dame sainte Baltelx el non du pere et du fil et du saint esperit et puis rendi a Nostre Seigneur cele bone euree ame qui fu rechute des angeles de lumiere et menee a grant joie en paradis.
En icele heure qu'ele trespassa fu entor li si grant clartés de la devine lumiere qu'a grant painne le porent les serours qui illec estoient esgarder et se lor fu avis qu'eles veissent en cele clarté entre le compaingnie des angeles l'evesque Genesiunz qui jadis soloit estre ses aumosniers.
A tele joie fu recheue l'ame de cele sainte roine en le parduraule vie que jamais ne li faurra ou ele avoit faite s'abitation tant con ele demora corporelment en terre.
Les serours qui illuec estoient celerent une grant pieche lor dolour et a nului ne vourrent ces coses descouvrir fors seulement as provoires de laiens qui maintenant vinrrent et recommanderent l'ame a Nostre Seigneur qui ja l'avoit receue en sen regne.
Mais si tost con l'abeesse et les autres serours sorent ces coses , si acoururent toutes illuec a pleurs et a lermes et mout furent toutes tormentees en lor coraiges de ce qu'eles n'avoient esté au trespassement de leur grant mere et lor esperitel nourriche.
Et quant eles par furent venues dusc'au cors , se par firent si grant duel qu'a painnes vous porroit nus raconter toute le maniere et se coucherent toutes a tere a pleurs et a gemissemens et prierent mout devotement Nostre Seigneur qu'il recheust cele bone euree ame en le compaignie se douce mere , Nostre Dame sainte Marie , et de tous sains et de toutes saintes.
Quant li serviges de l'obit a cele sainte dame fu mout religieusement fenis , si emporterent son cors en l'eglise Sainte Crois qu'ele meismes avoit fondee et illuec l'enfoirent a mout grant honneur si con raisons estoit et l'abbeesse envoia maintenant par toutes les eglises a tos les provoires du païs pour faire son servige qui dusc'au jour d'ui est fais en mout de lius.
Et pour che que Nostres Sires voust demoustrer au monde une partie de le merite que cele sainte roine avoit pourcachie par s'umelité et par se patience et par se debonaireté et par se tres grant carité et que li cors de celi fust honorés en terre dont l'ame estoit devant lui en paradis , si fist a sen sepulchre tant de miracles que nus malades n'i venoit quilconques maladie il eust , qu'il n'i recouvrast se santé.
Et por che que je ne porroie mie souffire a toutes les vretus raconter que Nostres Sires fist pour l'amour de me dame sainte Baltelt , se vous souffisse uns miracles que je vous en conterai : Il avint que uns evesques qui avoit non Leudegangus qui mout estoit amis et familiers de l'eglise de Chiele venoit visiter le sepulchre me dame sainte Baltelt que li anemis entra en un de ses sergans et le tormenta si tres cruelment qu'a painnes le pooit nus tenir , car il feroit si durement des poins et mordoit des dens tous chiaus a qui il pooit touchier que , s'on ne l'eust lués droit bien forment loié , nus ne peust entor lui demorer.
Mais quant on l'eut aporté tout loié dusc'al sepulchre , se cai a tere devant le sepulchre aussi con s'il fust demi mors , car li anemis qui dedens lui estoit avoit tel peeur de le vretu Nostre Seigneur et du cors de le beneoite roine dont il se sentoit aprochier qu'il ne s'osa movoir ne mot dire , ains issi tantost du cors ou il estoit par le priere me dame sainte Baltelt , siques , quant li vallés se fu levés et il ot rendues graces a Nostre Segneur et a me dame sainte Baltelt de se santé , si vint a ses compaingnons et conjoi par grant amisté chiaus qu'il voloit par devant mordre et ferir par se forsenerie.
Devant me dame sainte Baltelx avoit eu autres roines en Franche qui mout avoient esté saintes dames et religieuses dont l'une ot non Grohelx qui fu nieche le roi Gondebalt et feme le grant et l'anchien roi Clodoveu.
Chele dame amonesta tant le roi Clodoveu son seigneur qui estoit paiens et ensegna des devins ensegnemens qu'ele li fist rechevoir baptesme de l'archevesque de Rains qui avoit non sains Remis et fu cil Clodoveu li premiers rois crestiens qui onques fust en France et ne mie seulement lui , mais assés des autres haus homes de France converti cele sainte roine a l'aide de Dieu et a le crestiene creance.
Et s'estora a Paris une abeie de moines en l'onnour mon seigneur saint Pierre qui est ore apelee l'abeie sainte Genevieve et si establi une maison de nonnains en l'onnor de mon seigneur saint Gorge qui fu apelee la premiere Chiele , mais por che que le maisons estoit petite et estroite a grant plenté de nonnains rechevoir , le fist puis me dame sainte Baltelt abatre et le refist mout plus riche et plus grant qu'ele n'avoit devant esté et fonda le grant autel de l'eglise en l'onnor de le Sainte Crois.
Et en le destre partie de l'eglise fist un autel en l'onnor de mon seigneur saint Gorge et en la senestre partie fonda un autel de mon seigneur saint Estevene , le premier martyr.
Et si ot une autre roine en France qui fu feme le bon roi Childebert qui mout fu bone dame et sainte et abandonnee as toutes oevres de misericorde , car ele norrissoit les orphenins et confortoit les dolans et soustenoit les povres et les mesaaisiez et aidoit a son pooir tous chiaus qui d'aide avoient mestier , nomeement les moines et chiaus qui plus servoient Nostre Seigneur.
Encore eut en France une autre roine , Raegons avoit non , qui fu feme le premier Clotaire de cui le grans relegions doit bien estre ramenteue par tous les siecles des siecles.
Chele sainte roine fu si esprise de l'amour Nostre Seignor qu'aprés les nient nombraules biens que ele fist en se vie , laissa ele le roi Clotaire son seignor et devint nonne a Poitiers.
Nous avons plus ramenteu de le vie et des oevres me dame sainte Baltelt que des autres roines que nos avons chi devant nomees pour che qu'ele fu plus a nos tans et que nos oimes et veismes plus de se vie que des vies as autres.
Ne mie pour che nous ne le tenons mie en deserte vers Nostre Seigneur a plus petite n'a plus basse des autres , mais a plus grant et plus haute et mout plus parfaite en toutes manieres de biens , car aprés le sainte vie qu'ele avoit menee et aprés toutes les saintes oevres qu'ele avoit faites dont je vous ai une partie recordee , vint ele a le perfection de l'evangille par despire le monde et se covoitise et par vaintre le diale et ses agais et par ensivir Jhesu Crist et ses commandemenz et feni se vie terriene con vraie nonne en entiere religion de cuer le tierche kalende de fevrier et fu s'ame recheue du debonaire Jhesu Crist ovec cui ele regnera pardurablement et ses cors repose , si con vous avés oi , en l'eglise de Chiele.
Or prions le sainte roine me dame sainte Baltelt qu'ele prit por nous Nostre Seigneur Jhesu Crist qu'il nous rechoive ou celestiel regne ou il maint en nient defalant gloire et en perpetuel pais et en pardurable lumiere avec le pere et le saint esprit par tous les siecles des siecles.
Amen .