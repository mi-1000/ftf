Signor , oiiés , tot li amant , cil qui d'amors se vont penant , li chevalier et les puceles , li damoisel , les damoiseles ! Se mon conte volés entendre , molt i porrés d'amors aprendre : çou est du roi Flore l'enfant et de Blanceflor le vaillant , de cui Berte as grans piés fu nee ; puis fu en France mariee.
Berte fu mere Charlemaine , qui puis tint France et tot le Maine.
Flores ses amis que vos di uns rois paiiens l'engenuï , et Blanceflor que tant ama uns cuens crestiiens l'engenra.
Flores fut tos nés de paiiens et Blanceflors de crestiiens.
Bautisier se fist en sa vie Flores por Blanceflor s'amie , car en un biau jor furent né et en une nuit engenré.
Puis que Flores fu crestiiens , li avint grans honors et biens , car puis fu rois de Hongerie et de trestoute Bougerie.
Uns siens oncles fu mors sans oirs , qui de Hongerie estoit rois ; Flores fu fix de sa serour , por çou fu sires de l'onour.
Or sivrai mon proposement , si parlerai avenanment.
En une cambre entrai l'autrier , un venredi aprés mangier , por deporter as damoiseles dont en la cambre avoit de beles.
En cele cambre un lit avoit qui de paile aornés estoit.
Molt par ert boins et ciers li pailes , ainc ne vint miudres de Tessaile.
Li pailes ert ovrés a flors , d'indes tires bendes et ours.
Illoec m'assis por escouter .II. dames que j'oï parler.
Eles estoient .II. serours ; ensamble parloient d'amors.
Les dames erent de parage , cascune estoit et bele et sage.
L'aisnee d'une amor parloit a sa seror , que molt amoit , qui fu ja entre .II. enfans , bien avoit passé .II. cens ans , mais uns boins clers li avoit dit , qui l'avoit leü en escrit.
Ele commence avenanment.
Or oiiés son commencement.
Uns rois estoit issus d'Espaigne ; de chevaliers ot grant compaigne.
O sa nef ot la mer passee , en Galisse fu arivee.
Felis ot non , si fu paiiens , mer ot passé sor crestiiens por el païs la proie prendre et les viles livrer a cendre.
Un mois entier et .XV. dis sejorna li rois u païs ; ne fu nus jors k'o sa maisnie ne fust li rois en chevaucie.
Viles reuboit , avoirs praoit et a ses nés tot conduisoit.
De .XV. liues el rivache ne remest ainc ne bués ne vace , ne castel ne vile en estant ; vilains n'i va son boef querant.
Es vos le païs tout destruit , paiien en ont joie et deduit.
Donc s'en vaut li rois repairier.
Ses nés commanda a cargier , et apele de ses fouriers dusqu'a .XL. cevaliers : « Esranmant , fait il , vos armés ! Nos cargerons sans vos assés.
Alés lassus en ces chemins gaitier por reuber pelerins.
» Et cil en vont en la montaigne , gardent aval parmi la plaigne , pelerins voient qui montoient la montaigne que il gardoient.
Il lor vont seure , ses assalent , et li pelerin se defalent de combatre tot li plusor , lor avoir tendent por paour.
En la compaigne ot un François , chevalier et preu et courtois , qui au baron saint Jake aloit ; une soie fille i menoit qui a l'apostle s'ert vouee ains qu'ele issist de sa contree , por son ami qui mors estoit , de cui remese ençainte estoit.
Li chevaliers le vaut deffendre.
De lui ne caut a aus vif prendre , ains l'ocïent , sel laissent mort et sa fille mainent au port.
Au roi Felis l'ont presentee et il l'a forment esgardee.
Bien aperçoit a son visage que ele estoit de grant parage , et dist , s'il puet , a la roïne fera present de la mescine.
De cel avoir molt le pria quant il por reuber mer passa.
Atant s'en entrent tot es nés , amont traient trestot lor trés.
Or ont boin vent et bien portant , si repairent lié et joiant.
Il n'orent pas .II. jors erré k'en lor païs sont arivé.
Atant est issus el rivage li rois o trestot son barnage.
A Naples , a la cité bele , est de lui venue novele c'arivé sont lié et joiant , ce dient cil qui vont devant.
Cil de la vile encontre vont , a l'encontrer grant joie font.
Tot se font lié de lor amis c'arivé sont en lor païs.
Es vos le roi en la cité.
Son barnage a trestot mandé ; son eskiec lor depart li rois bien largement , comme cortois , et por la part a la roïne done de gaaing la mescine.
La roïne s'en fait molt lie , en sa cambre l'a envoiie ; sa loi li laist molt bien garder , servir le fait et honerer ; o li sovent jue et parole et françois aprent de s'escole.
La mescine ert cortoise et prous , molt se faisoit amer a tous.
La roïne molt bien servoit comme cele qui sage estoit.
Un jour avint que la mescine ouvroit es cambres la roïne un confanon a oés le roi , u ele peinst et lui et soi.
La roïne le vit palir , coulor muer et tressalir et a ses flans ses mains jeter , sovent fremir et tressuer , dont sot bien quel mal elle avoit a son sanlant , qu'ençainte estoit.
Ele demande combien a qu'ele reçut çou dont mal a.
Le terme sot bien et dist li.
La roïne , quant çou oï , dist de cel terme estoit enprains et a cel jour et noient ains.
Dont sorent bien sans deviner le terme de lor enfanter.
Le jor de le Paske Flourie , si com le raconte lor vie , vint li termes k'eles devoient enfanter çou dont griés estoient.
Travail orent et paine grant tant que né furent li enfant.
Vallés fu nés de la paiiene et mescine ot la crestiiene.
Li doi enfant , quant furent né , de la feste furent nomé : la crestiiene , por l'onor de la feste , mist Blanceflor non a sa fille , et li rois Floire a son fil quant il sot l'estoire.
Li pere ama molt son enfant , la mere plus u autretant.
Livré l'ont a la damoisele , por çou qu'ele estoit sage et bele , a norrir et a maistroier , fors seulement de l'alaitier.
Une paiienne l'alaitoit , car lor lois l'autre refusoit.
El le nouri molt gentement et garda ententivement plus que sa fille , et ne savoit le quel des .II. plus cier avoit.
Ensamble nori les enfans tant que cascuns ot bien .II. ans ; onques ne lor sevra mangier ne boire , fors seul l'alaitier.
Ensamble en un lit les couçoit , andeus paissoit et abevroit.
Quant .V. ans orent li enfant , molt furent bel et gent et grant.
De lor aé en nule terre plus biax enfans n'esteüst querre.
Quant li rois vit son fil si bel , de son eage damoisel , et aperçut que sot entendre , a letres le vaut faire aprendre.
Gaidon l'a commandé , un mestre ; miudres de lui ne pooit estre.
Ses parens ert , de sa maison , fondés des ars ; Gaides ot non.
Li rois commande son enfant qu'il aprenge , et cil en plourant li respont : « Sire , que fera Blanceflors ? Et dont n'aprendra ? Sans li ne puis jou pas aprendre ne ne saroie lechon rendre.
» Li rois respont : « Por vostre amor ferai aprendre Blanceflor.
» Es les vos andeus a escole ! Cius fu molt liés de la parole.
Cascuns d'aus .II. tant aprendoit pour l'autre que merveille estoit.
Li doi enfant molt s'entramoient et de biauté s'entresambloient.
Nus d'aus .II. conseil ne savoit de soi quant l'autre ne veoit.
Au plus tost que souffri Nature ont en amer mise lor cure.
En aprendre avoient boin sens , du retenir millor porpens.
Livres lisoient paienors u ooient parler d'amors.
En çou forment se delitoient , es engiens d'amor qu'il trovoient.
Cius lires les fist molt haster en autre sens d'aus entramer que de l'amor de noureture qui lor avoit esté a cure.
Ensamle lisent et aprendent , a la joie d'amor entendent.
Quant il repairent de l'escole , li uns baise l'autre et acole.
Ensamble vont , ensamble vienent , et lor joie d'amor maintienent.
Un vergier a li peres Floire u plantee est li mandegloire , toutes les herbes et les flours qui sont de diverses coulours.
Flouri i sont li arbrissel , d'amors i cantent li oisel.
La vont li enfant deporter cascun matin et por disner.
Quand il mangeoient et bevoient , li oisel deseure aus cantoient.
Des oiselés oent les cans , çou est la vie as .II. enfans.
Quant ont mangié , si s'en revont , molt grant joie par voie font.
Et quant a l'escole venoient , lor tables d'yvoire prenoient.
Adont lor veïssiés escrire letres et vers d'amours en cire ! Lor graffes sont d'or et d'argent dont il escrisent soutiument.
Letres et salus font d'amours du cant des oisiax et des flours.
D'autre cose n'ont il envie , molt par ont glorieuse vie.
En seul .V. ans et .XV. dis furent andoi si bien apris que bien sorent parler latin et bien escrire en parkemin , et consillier oiant la gent en latin , que nus nes entent.
Li rois aperçoit bien l'amour que ses fix a a Blanceflour.
Forment cremoit en son corage que , quant ses fix ert en eage que feme devra espouser , que ne s'en puisse deporter.
Es cambres vint a la roïne consel prendre de la mescine.
S'ele li done a son talent , ocirra le hastivement , puis querra selonc son lignage a son fil feme de parage.
La roïne voit son signor iriet , bien pert a sa coulor , car de sanc ot le vis vermel.
Il l'apele par grant consel : « Dame , fait il , malement vait de vostre fil , mal li estait.
Saciés a estrous le perdrons se hastiu consel n'en prendons.
» El dist : « Comment ? - Car tele amor a vostre fix a Blanceflour , cele fille vostre kaitive , ja tant com ele sera vive l'amor de li ne cangera ne autre feme ne prendra , dont seroit forment ahontés de li tos nostres parentés.
Certes , fait il , sans eslongier li voel faire le cief trencier , puis donrai a mon fil oissour fille de roi u d'aumachour.
» La roïne s'est porpensee , si a parlé comme senee.
A la mescine veut aidier et si son signor consillier c'a son signor puisse plaisir et Blanceflor de mort garir.
« Sire , fait el , bien devons querre com nostre fix remaigne en terre et qu'il ne perde pas s'onour por l'amistié de Blanceflour.
Mais qui li porroit si tolir qu'il ne l'en esteüst morir , çou m'est avis plus bel seroit.
» Li rois respont la dame a droit : « Dame , dist il , et jou l'otroi.
Consilliés m'ent et vos et moi.
- Sire , fait ele , envoions Floire , nostre fil , aprendre a Montoire.
Lie en ert molt dame Sebile , ma suer , quist dame de la vile.
Des qu'ele l'ocoison savra , s'el puet , oblier li fera la crestiiene Blanceflor par le confort d'une autre amor.
Malades se fera Gaidons , ne lor porra lire lechons , et nos li ferons a entendre que la l'envoions por aprendre.
Se ses maistres sains remanoit , Floires plus tost s'apercevroit , car il sont boin devineour tout cil qui aiment par amour.
Il ert dolans de la novele , s'en vaura mener la pucele.
Sa mere malade se faigne , por li garder cele remaigne , et molt tres bien l'asseürés ains .XV. jors li trametrés.
» Atant sont du conseil torné.
Li rois a son fil demandé , mais primes ont aparillié si com il orent consillié , et puis li a conté et dit.
Floires iriés li respondit : « Sire , fait il , que puet çou estre que Blanceflor lais et mon mestre ? Blanceflor pri que viegne o moi.
» Dont ot l'otrïement au roi , muire sa mere u voist vivant , que il l'avra sans contremant.
Flores l'otroie a quelque paine.
Li rois son cambrelenc demaine li a cargiet o grant conroi , tel que convient a fil de roi.
Es les vos venus au castel de Montoire , le fort , le bel.
Li dus Joras molt liés en fu , a grant honor l'a recheü , et s'ante li a fait grant joie , mais ne li caut de riens qu'il oie : por Blanceflor qu'il n'a , s'amie , en noncaloir a mis sa vie.
Aprendre l'en maine Sebile o les puceles de la vile , savoir se il l'oublieroit et en l'escole autre ameroit.
Mais nul oïr ne nul veoir ne li puet faire joie avoir.
Il ot assés , mais poi aprent , car grant doel a u il s'entent.
Amors li a livré entente , el cuer li a planté une ente qui en tous tans flourie estoit et tant doucement li flairoit que encens ne boins citouaus ne giroffles ne garingaus.
Et cele odour rien ne prisoit , toute autre joie en oublioit : le fruit de cele ente atendoit , mais li termes molt lons estoit , çou li ert vis , du fruit cuellir : quant Blanceflor verra gesir jouste soi et le baisera , le fruit de l'ente cuellera.
Flores atent a quelque paine tot le terme de le quinçaine.
Quant il vit qu'ele ne venoit , dont sot bien que gabés estoit , et si doute forment et crient que morte soi quant el ne vient.
Atant laist le mangier ester et tot le rire et le jüer , le boire laist et le dormir.
Cil se criement de son morir.
Li cambrelens au roi le mande.
Il en ot doel et ire grande.
Del venir li done congiés.
La roïne apela iriés : « Certes , fait il , la damoisele mar acointa ceste novele ! Puet estre que par sorcerie a de mon fil la drüerie.
Faites le moi tost demander , ja li ferai le cief cauper.
Quant mes fix morte le sara , en peu de tans l'oubliera.
» La roïne li respondi : « Sire , fait el , por Dieu , merchi ! A cest port a molt marceans de Babiloine , bien manans.
Au port le fai mener et vendre , grant avoir pués illoeques prendre.
Cil l'en menront , car molt est bele , ja n'orrés mais de li novele , si en serons delivre bien sans estre homecide de rien.
» Li rois a grant paine l'otroie.
Par un borgois illoec l'envoie qui de marcié estoit molt sages et sot parler de mains langages.
Ne le fist pas par covoitise vendre li rois en nule guise ; mix amast il sa mort avoir que ne fesist .C. mars d'avoir : le pecié crient , por çou le lait.
Li marceans au port s'en vait et a teus offre la pucele qui l'acatent , car molt ert bele.
Cil l'acaterent maintenant , car molt ert bele par sanlant , .XXX. mars d'or et .XX. d'argent et .XX. pailes de Bonivent , et .XX. mantiax vairs osterins , et .XX. bliaus indes porprins , et une ciere coupe d'or qui fu emblee du tresor au rice empereour de Rome ; ainc a plus ciere ne but home , A grant mervelle fu bien faite et molt fu soutiument portraite par menue neeleüre ; Vulcans le fist , s'i mist sa cure.
El hanap ot paint environ Troies et le rice doignon , et com li Griu dehors l'assaillent , com au mur par grant aïr maillent , et com cil dedens se deffendent , quariaus et pex agus lor rendent.
En l'eur aprés fu painte Helaine , comment Paris ses drus l'en maine.
D'un blanc esmail ot fait l'image , assise en l'or par artimage.
Aprés i est com ses maris le siut par mer , d'ire maris , et l'os des Grius com il nagoit et Agamennon quil menoit.
Ens el covercle de desus , illoec ert paint comme Venus , Pallas et Juno ensement vinrent oïr le jugement de Paris , car eles troverent une pume , dont estriverent , de fin or , u escrit estoit la plus bele d'eles l'aroit.
Cele pume a Paris livrerent et en aprés li conjurerent que la plus bele le donast et celi que il mix prisast.
Cascune li promet granment , que vers li soit au jugement : Juno plenté de grant avoir et Pallas prouece et savoir , et Venus la plus bele feme que de totes autres ert geme.
Paris le pume li dona et de sa feme le hasta ; assés le voloit mix avoir que sens , proece ne avoir.
Et tres bien mostroit la painture l'amor Paris et la grant cure , com il ses nés aparilloit et com por li par mer nagoit.
Li coupiers ert ciers et vaillans , d'un escarboucle reluisans ; n'est soussiel si orbes celiers , s'il i estoit , li boutilliers ne peüst sans autre clarté cler vin connoistre d'ysopé.
D'or avoit deseure un oisel trifoire , qui molt par ert bel , qui en son pié tenoit la geme , plus bel ne vit ne hom ne feme : c'ert vis celui qui l'esgardoit que vis estoit , si voletoit.
Li rois Eneas l'emporta de Troies quant il s'en ala , si le dona en Lombardie a Lavine , qui fu s'amie.
Puis l'orent tot li ancissour qui de Rome furent signor dusqu'a Cesar , a cui l'embla uns leres , qui la l'aporta u li marceant l'acaterent et por Blanceflor le donerent.
Çou l'en donent par droit marcié , et il s'en font joiant et lié , k'a double cuident gaaignier se il s'en pueent repairier.
Li marceant ont bon oré , en lor païs sont retorné , en Babiloine l'ont menee , a l'amiral l'ont presentee , et il l'a tant bien acatee , de son or l'a .VII. fois pesee : cele a gent cors et cler visage , bien sanle feme de parage.
Por sa grant biauté molt l'ama et bien garder le commanda.
Li marceant en sont tout lié , car assés i ont gaaignié.
Et li borgois est revenus , au roi fu tos l'avoirs rendus.
La roïne s'est porpensee et si parla comme senee : « Sire , fait ele , que dirons quant vostre fil Flore verrons et quant il repairiés sera , s'amie nos demandera ? Quant il demandera sa drue , que dirons nos qu'est devenue ? Par foi , jou ai molt grant paor qu'il ne s'ocie por s'amor.
- Dame , fait il , or en pensés.
C'est vostre fius , sel confortés.
- Sire , fait ele , a moi entent : car faisons faire un tomblel gent , fais soit de marbre et de cristal , et d'or et d'argent li esmal.
“ Morte est Blanceflor ” , ce dirons et nostre fil conforterons.
- Dame , fait il , tost l'estuet faire , car Flores , çou saciés , repaire.
» Dont manderent machons vaillans et boins orfevres bien sachans.
Faire lor fait un tel tomblel , nus hom de char ne vit si bel.
La tombe fu molt bien ovree , d'or et d'argent iert neellee.
N'a soussiel beste ne oisel ne soit escrit en cel tomblel , ne serpent c'on sace nomer , poisson de douce aige et de mer.
Devant un mostier , sos un arbre , sist la tombe , qui fu de marbre.
Une piere ont desus assise que orfevre fisent de Frise.
Cele piere qui sus gisoit de tres fin marbre faite estoit , inde , vert et gausne , vermel ; molt reluisoit contre solel , si fu entaillie environ de la trifoire Salemon.
Entremis i sont a cristal d'or et d'argent tot li esmal.
Desor la tombe ot tresjetés .II. biax enfans tres bien mollés.
Onques nus hom si bien sanlans d'or ne vit faire .II. enfans.
Li uns des .II. Flore sanloit plus que riens nule qui ja soit.
L'autre ymage ert ensi mollee comme Blanceflor ert formee.
Et li ymage Blanceflor devant Flore tint une flor.
Devant son ami tint la bele une rose d'or fin novele.
Flores li tint devant son vis d'or une gente flor de lis.
L'uns jouste l'autre se seoit , gente contenance faisoit.
Desor le cief Flore l'enfant ot un escarboucle luisant ; par nuit oscure veoit on une liue tot environ.
En la tombe ot .IIII. tuiaus as .IIII. cors , bien fais et biaus , es queus li .IIII. vent feroient cascuns ausi com il ventoient.
Quant li vens les enfans toucoit , l'un baisoit l'autre et acoloit , si disoient par ingremance trestout lor bon et lor enfance.
Ce dist Flores a Blanceflor : « Basiés moi , bele , par amor.
» Blanceflor respont en baisant : « Je vos aim plus que riens vivant.
» Tant com li vent les atoucoient et li enfant s'entrebaisoient , et quant il laissent le venter , dont se reposent de parler.
Tant doucement s'entresgardoient que c'ert avis que il rioient.
Au cief desus de cel tomblel avoit planté un arbrisel ; molt estoit biax et bien foillis et de flors ert adés garnis ; totes sont cargies les brances et les flors noveles et blances.
Cix arbres a a non benus ; ja un seul point n'en ardra fus.
As piés par devers le solel avoit un turabim vermel ; soussiel nen a plus bele cose , plus ert bele que flors de rose.
A destre part ot un cresmier et a senestre un balsamier ; n'ert en cest siecle tele odour qui vausist cele de la flour , car de l'un basmes decouroit et de l'autre cresmes caoit.
Cil qui les .IIII. arbres planterent trestos les diex en conjurerent , au planter tel conjur i firent que toustans cil arbre florirent.
Bien sont flouri cil arbrisel , tous tans i cantent .M. oisel.
La oïssiés tel melodie , onques tele ne fu oïe.
Tel melodie demenoient li oisel qui illoec cantoient , se damoisiaus les escoutast ne pucele , por qu'ele amast , de ces dous cans que il oïssent d'amors si tres fort espresissent qu'il se courussent embracier , l'uns l'autre doucement baisier.
Se nules gens les escoutaissent qui ja d'amor ne se penaissent , de la douçor que il oïssent isnellepas s'en endormissent.
Entre ces .IIII. arbres seoit cele tombe qui faite estoit.
Onques mais por une pucele ne cuit que fust faite tant bele.
De rices listes ert listee , de ciers esmaus avironee.
Pieres i a qui vertus ont et molt grans miracles i font , jagonses , saffirs , calcedoines , et esmeraudes et sardoines , pelles , coraus et crisolites et diamans et ametites , et ciers bericles et filates , jaspes , topaces et acates.
Toute ert la tombe neelee , de l'or d'Arrabe bien letree.
Les letres de fin or estoient , et en lisant çou racontoient : « Ci gist la bele Blanceflor , a cui Flores ot grant amor.
» Atant es Flore repairié , quant de son pere ot le congié.
Il descent jus del palefroi en la sale devant le roi.
Son pere et sa mere salue , puis lor demande de sa drue.
Cil se tardent de respons rendre.
Isnelement es cambres entre ; la mere a la mescine trueve a cui son corage descuevre : « Dame , fait il , u est m'amie ? » Cele respont : « El n'i est mie.
- U est ? - Ne sai.
- Vos l'apelés ! - Ne sai quel part.
- - Vos me gabés.
Celés la vos ? - Sire , nonal.
- Par Diu , fait il , çou est grant mal ! » Quant cele mais celer nel puet , pitié ot grant , plorer l'estuet.
En plourant li a dit : « Morte est.
- Puet estre voirs ? - Oïl , voirs est.
- U est li cors , u ? - El mostier.
- Et quant fu morte ? - .VIII. jors ot ier que si est morte Blanceflour , voire , sire , por vostre amor.
» Ele mentoit a essient , c'au roi en ot fait sairement.
Quant Flores ot qu'ele estoit morte , molt durement se desconforte , la color pert , li cuers li ment , tos pasmés ciet el pavement.
La crestiiene s'esbahi , de la paor jeta un cri.
Li cris fu haus , que li rois l'ot ; courant i vint que plus tost pot.
La roïne y reva courant.
Grant doel ont fait de lor enfant.
Il s'est pasmés en molt poi d'eure .III. fois ; quant revint , forment pleure.
« La mors , fait il , por coi m'oublie , quant perdu ai ensi m'amie ? Dame , fait il , car me menés a se tombe , se le savés.
» Li rois a la tombe l'en maine.
Flores i va a molt grant paine et vit l'escrit de Blanceflor a cui Flores ot grant amor.
.III. fois le list , lors s'a pasmé ains c'un seul mot eüst parlé.
Aprés s'assist li damoisel desor la piere del tomblel.
Durement commence a plorer et Blanceflor a regreter : « Oï ! Blanceflor ! Blanceflor ! Ja fumes nos né en un jor et en une nuit engenré , si com nos meres ont conté.
Nouri avons esté ensamble : bien deüssons , si com moi samble , ens en un jor issir de vie se la mors fust a droit partie.
Ahi ! Blanceflor , cler visage ! Onques feme de vostre eage ne vi plus bele ne plus sage , de coi que fuissiés de parage.
Morte estes , precïeuse jeme ! Ja mais nen ert plus bele feme.
Bele , nus ne porroit descrire vostre biauté , ne bouce dire : car la matere teus seroit que nus hom a cief nel trairoit ; sa crigne , son cief , son visage , quel descriroit molt seroit sage.
Ha ! tenre face couloree , desor vos ne fu onques nee qui portast si bien caasté , s'aviés la forme de biauté.
Humle estiiés et honerable , et as besoigneus secourable , petit et grant tot vos amoient por la bonté qu'en vos trovoient.
Bele , forment nos entramiens et en escrivant consilliens ; l'uns a l'autre son bon disoit en latin , nus ne l'entendoit.
Ha ! Mors , tant par es enuieuse , de pute part , contralieuse , ja apelee ne venras , ne ciax qui t'aimment n'ameras ; et ciax qui te heent plus aimmes et la u ne voelent les mainnes ; ne se poet defendre savoirs vers toi , proece ne avoirs.
Quant hom mix vaut et il doit vivre , dont t'entremés de lui ocirre ; quant doit avoir en son jovent joie , tu li taus soudement.
Mais quant vois aucun mendiant qui de viellece va tranlant , il t'apele por sa viellece , ne veus oïr sa grant destrece.
Quant tu m'amie me tolis qui vivre voloit , tort feïs ; or refais tort , quant voel morir et jou t'apel , ne veus venir.
Mors , tu me fuis , jou te sivrai ; se te repons , jou te querrai : par Diu , qui de cuer veut morir , ne li pués pas longes guencir.
Quant aucuns dolereus t'apele , adont torne bien ta roëlle ; tu veus avoir regré et prés , adont te caient bien tes dés.
Par foi , mais ne te proierai , ains qu'il soit vespres m'ocirrai.
Des or mais haic jou ceste vie quant j'ai perdu ma douce amie.
M'ame le m'amie sivra , en Camp Flori le trovera u el keut encontre moi flors , car molt se fie en nos amours.
Molt hastivement le sivrai et au plus tost , com ains porrai.
Ele m'ara proçainement en Camp Flori u el m'atent.
» Signor , molt se dementoit Floire.
Des puis qu'il revint de Montoire , ne fu liés par nuit ne par jour.
Sa vie est molt en grant dolour.
S'il eüst une nue espee , tost l'eüst en son cuer boutee ; n'en a nule , ce poise li.
Li rois li va criant merci , la roïne tout ensement , mais n'i valent confortement : ne puet oublier Blanceflor , por li en pleure nuit et jor.
Li rois mande un encanteor ; ne savoit on a icel jour nul millor trover ne son per.
Tres bien faisoit home tranler , de la piere faisoit fromages , encanteres estoit molt sages.
Les bués faisoit en l'air voler et les asnes faisoit harper.
Qui li donast .XII. deniers , sa teste trencast volentiers ; tantost com il l'avoit trencie et a home l'avoit baillie , demandoit lui : « Ai toi gabé ? As tu ma teste ? - Oïl , par Dé ! » çou li respondoit li vilains ; quant il regardoit en ses mains , trovoit u laisarde u culuevre : par ingremance faisoit l'oevre.
Quant il ert en grant assanlee , de son nés issoit la fumee tele c'on nel peüst veoir ne ja son estre apercevoir ; tantost com il voloit souffler , faisoit le palais alumer ( çou lor ert vis que çou faisoit ) ; molt les tenoit en grant destroit.
Lors veïssiés homes fuïr hors del palais por aus garir.
Quant issent hors de la maison , lors le tienent por mal bricon , et quant regardoient arriere , ne veoient nule lumiere.
Por fol se tient li plus senés ! Arrier est cascuns retornés dedens la sale , qui ains ains.
Moines veoient et nonains : cascune none tient son moine sor son col et un coutel troine.
Or le voient et or nel voient.
Dont sorent bien que fol estoient quant il criement encantement.
Li rois l'apele boinement : « Barbarin , frere , un ju me fai.
Del mien volentiers te donrai.
» Cil dist : « Volentiers , sans defois.
Seés trestout , et vos , dans rois , vos seés tantost et isnel.
Ja verrés venir un oisel.
» Li rois s'assist et l'oisiax vint.
Or entendés k'en son bec tint ! Çou estoit une tourterele , en son bec tint une roëlle.
La roëlle estoit un topace , qui plus estoit clere que glace et si estoit .XII. piés lee.
Une ymage i avoit formee , d'or estoit , grant com un vilains.
Une harpe tint en ses mains et harpe le lai d'Orphey ; onques nus hom plus n'en oï et le montee et l'avalee ; cil qui l'oent molt lor agree.
Atant es vos un chevalier mervilleus saus sor son destrier.
De cors n'avoit mie .II. piés de gambes ert si alongiés assés plus que toise et demie.
Lors cantoit clere melodie , a grant mervelle lor plaisoit.
Flores nul point n'i entendoit.
Trestout mainent joie et baudor , Flores ne puet ; por Blanceflor le ju ne pooit esgarder.
Hors du palais s'en va ester.
Tost en fist percevoir le roi : « Barbarin , frère , entent a moi , oste tes jus , ne juer plus.
- Volentiers , sire , nel refus.
» Cil deffait son conjurement , li ju s'en vont isnelement.
Çou ert avis a l'assanlee que la maisons soit alumee.
La terre tranle , vis lor fu , de la paor sont tout kaü , n'i a si hardi qui ne tranle.
Endormi sont desous un tranle , fors seul Flores qui s'en issi ; saciés que pas ne s'endormi.
S'amie ne puet oublier , en son cuer prent a porpenser com el disoit : « Dous amis Floire , aler en devés a Montoire.
» Çou raconte Flores sovent , son cuer avoit triste et dolent , sovent le veïssiés pasmer , quant revient durement crier : « Amie bele Blanceflor , por vos morra a grant dolor Flores ! » Si se va dementant.
El palais sont trestout taisant et se dorment grant et petit.
Flores est deseur tous maris.
Porpensa soi qu'il s'ocirroit , car talent de vivre n'avoit.
A çou qu'il ert ensi pensans , esgarde et vit les fosses grans u li rois ot mis ses lions ; .II. en i ot fiers et felons.
Porpensa soi que la iroit et dedens la fosse sauroit , as lions se feroit mangier.
La vint , ne vaut plus atargier.
Ançois que il entrast dedens , une orison fist molt dolens : « Damediex , peres soverains qui as tote cose en tes mains , home fesis a ta sanlance , aprés li donas habondance del fruit que avoies plenté ; tout mesis en sa volenté fors seulement , sire , la pome ; icele deffendis a home.
Il en manga par son pechié , par coi nos somes engignié.
Par çou somes en tenebror ! Moi et m'amie Blanceflor metés ensanle en Camp Flori , biax sire Diex , je vos en pri.
» Flores a s'orison fenie , en la fosse entre , molt haut crie : « Blanceflor , bele douce amie , por vos vaurai perdre la vie ! » Flores se met o les lions.
Cil se metent a genillons.
Signor , çou trovons en l'estoire que molt grant joie font a Floire , les mains li baisent et les piés , sanlant font cascuns en soit liés.
Flores les vit , si l'en pesa , ireement les apela : « Lion ! lion ! ocïés moi ! Mais ne serai veüs du roi : mar m'i envoia a Montoire.
Avoi , lion ! ocïés Floire ! Quant li rois seut prendre larons , ses aviés vos a livrisons.
Or ensement me devourés.
Lion ! lion ! car m'ocïés ! » Flores ot le cuer molt dolent.
Les lions fiert hardiement des puins , autre armure n'i a.
Nus des lions ne l'atouça por rien que il lor sace faire.
Dist Flores : « Lion deputaire , tort avés quant ne m'ocïés , miex vail que uns leres assés et molt sui mildres a mangier , et or faites de moi dangier ! » Flores demaine grant dolor.
Or oiés de l'encanteor.
L'encantement a fait fenir et les chevaliers desdormir.
Ne sevent u il ont esté , forment se tienent a gabé.
Li rois demande Barbarin : « Veïstes Floire le mescin ? » - Biax sire , oïl.
Perdu l'avés.
J'espoir que ja mais nel verés : il est en la fosse au lion.
» Li rois l'entent et li baron , pasmé caient el pavement , por Flore sont trestot dolent.
Li rois commença a crier : « Signor baron , sans demorer alés ocirre les lions ! Las ! caitis ! dist il , que ferons quant nos avons Flore perdu ? Malement nos est avenu ! Perdu l'avons sans recovrier ! Ahi ! lion ! tristre mangier avés ore pris vraiement ! » A la fosse vont erranment , que il nul point n'i demorerent.
Flore tot vif et sain troverent.
Molt sont lié quant il l'ont trové , hors de la fosse l'ont jeté , si l'en mainent sus en la sale.
Sa mere estoit por lui molt pale.
Ses pere et sa mere sont lié , Flores n'ot pas le cuer haitié.
Porpensa soi qu'il s'ocirra ains le vespre , ja n'i faura.
Ce poise lui que il tant vit quant il n'a joie ne delit.
Un grafe trait de son grafier , d'argent estoit , molt l'avoit cier por Blanceflor qui li dona le darrain jor k'a lui parla , quant il en ala a Montoire.
Dont parla a sa grafe Floire : « Grafe , fait il , por çou fus fait Que fin mesisses a cest plait.
Moi te dona por ramembrer de soi et a son oés garder Blanceflor.
Mais or fai que dois , a li m'envoie , car c'est drois.
Molt me calenge Blanceflor , en ma vie trop i demor.
» En son cuer bouter le voloit ; quant sa mere çou aperçoit , seure li court , le grafe prent , si le castie doucement.
Mere que mere , por morir ne pora mais ce doel soffrir.
« Fius , fait ele , molt es enfans quant de ta mort es porquerans.
N'est soussiel hom , s'il doit morir et de la mort puisse sortir , mix ne vausist estre mesel et ladres vivre en un bordel que de mort soffrir le trespas.
Fix , mort soffrir ce n'est pas gas.
Se vos ensi vous ocïés , en Camp Flori ja n'enterrés ne vos ne verrés Blanceflor : cil cans ne reçoit pecheor.
Infer son calenge i metroit : la irés , biax fix , orendroit.
Minor , Thoas , Rodomadus , cil sont jugeor de la jus , en infer font lor jugement.
Cil vos metroient el torment , la u est Dido et Biblis , qui por amor furent ocis , qui par infer vont duel faisant et en infer lor drus querant.
Eles les quierent et querront tos jors , ne ja nes troveront.
Biax dous ciers fix , or te conforte , car ains l'aras vive que morte.
Jou cuit trover tel medecine par coi revenra la mescine.
» Plorant en est venue au roi : « Sire , fait ele , entent a moi.
Jou te requier por Diu le grant k'aies pitié de ton enfant.
Ja s'ocesist , quant l'aperçui , d'une grafe , mais tant prés fui que ainc qu'il s'en eüst garni des mains le grafe li toli.
- Dame , fait il , et cor souffrés ! Cest duel laira , vos le verrés.
- Voire , fait ele , par morir ! Car il morra por çou soffrir.
De tous enfans plus n'en avons , et cestui de gré si perdons ! Si dira on par cest païs que nos de gré l'avons ocis.
- Dame , fait il , qu'en volés vos ? Dirons li dont ? - Biaus sire , oi nos , car tot ensanle les avrés u ambesdeus por l'un perdrés.
» La dame ot lors le cuer joiant.
Repairie est a son enfant : « Biax fix , fait ele , par engien , par le ton pere et par le mien , fesins cest tomblel faire ci.
El n'i est pas , mais tot ensi voliemes que tu l'oubliasses et par no consel espousaisses la fille d'aucun rice roi qui honerast et nos et toi.
Nos voliemes que Blanceflor n'eüst a toi plus nule amor , por çou que crestiiene estoit , povre cose de bas endroit.
En autre terre l'ont menee marceant qui l'ont acatee.
Fix , fait ele , por Diu , merci ! car tot est voirs çou que je di , cest grant doel , fix , ne maine mais , en cest païs remain en pais.
» Quant il l'oï , si fu pensis.
Adont s'est un bien peu assis , puis a sa mere regardé et li a errant demandé : « Dame , fait il , dites vos voir ? - Fix , fait ele , tel pués veoir.
» Atant la piere ont soslevee.
Quant il desous ne l'a trovee , Diu en rent grasses et mercie quant sot que vive estoit s'amie.
Quant il le sot , errant jura que il querre partout l'ira.
Molt se vante qu'il l'ira querre , ja n'ert en si sauvage terre qu'il ne le truist ! Puis revenra , a grant joie le ramenra.
Sa joie li fait oublier tot le travail de li trover.
Signor , ne vos esmervilliés , car qui d'Amors est justiciés , çou cuide faire certement dont s'esmervellent molt de gent.
C'est en Calcide et en Platon que pas ne cuidera nus hom qu'estre puist fait çou que fera cil qui d'amors espris sera.
De çou qu'est vive fait grant joie et dist qu'il ne li caut qui l'oie , que por noient s'en peneroit li rois , que ja autre n'aroit.
Es le vos au roi revenu ; li rois liés et joians en fu quant il le vit , et puis irié quant il li demande congié d'aler querre la damoisele , quant il de li ne set novele ne ne set dire ne penser u il le doie querre aler.
Le consel blasme a la roïne par cui il vendi la mescine.
L'eure maudist que fu vendue , car son fil pert quant l'a perdue.
.M. mars d'argent por li donroit et quank'ot arriere rendroit s'il le trovoit ; mais non fera , voelle u non s'en consïerra.
« Fix , fait li rois , cor remanés ! - Par foi , fait il , grant tort avés : com plus mon oirre hasterés , et moi et li plus tost rarés.
- Fix , quant remanoir ne volés , dites u querre le devés , car vostre volenté ferai , çou que mestiers ert vos donrai , ciers pailes et or et argent , biax dras et mules en present.
- Sire , fait il , or m'escoutés , vostre merci , et si l'orrés : comme marceans le querrai , .VII. somiers avoec moi menrai , les .II. cargiés d'or et d'argent et de vaissiaus a mon talent , le tiers de moneés deniers , car tos jors me sera mestiers , et les .II. , sire , de ciers dras , des millors que tu troveras , les daarrains de sebelines , de cieres pennes marterines , et .VII. homes as .VII. somiers , et avoec moi .III. escuiers qui nostre mangier porquerront et nos cevaus nos garderont.
Vostre cambrelenc , sire roi , s'il vos plaist , envoiés o moi , car bien set vendre et acater et au besoing consel doner.
Partot sera nostre okisons nostre marcié querant alons.
Et se nos le poons avoir por nul marcié de nostre avoir , nos en donrons molt largement , puis revenrons hastivement.
» Li enfes fine sa raison.
Et li rois fu molt gentix hom , trestot li a aparillié.
Quant vint au prendre le congié , li rois la coupe a demandee qui por Blanceflor fu donee : « Fix , fait il , cesti porteras.
Puet estre que por li aras celi qui por li fu vendue.
- Sire , qui ? - Blanceflor , ta drue.
» Li rois li done un palefroi qui siens estoit , o le conroi , qui d'une part estoit tos blans de l'autre rouges comme sans.
La soussele ert d'un paile cier , tres bien ovree a eskekier.
Toute la sele et li arçon fu de la coste d'un pisson.
Sa colors est inde et vermelle naturelment ; a grant mervelle en est faite l'entailleüre , li ors assis par molt grant cure.
La covreture de la sele ert d'un brun paile de Castele , tote floree a flors d'orfrois ; tel le voloit avoir li rois.
Les estrivieres et les çaingles de soie , avoec les contreçaingles lacies mervilleusement ; toutes les boucles sont d'argent.
Li estrier valent un castel , d'or fin sont ovré a noiel.
Li frains est molt biaus et molt ciers , onques n'ot millor chevaliers.
La caveceüre estoit d'or , les pieres valent un tresor qui a blanc esmail sont assises de lius en lius par entremises.
Li frains si est de l'or d'Espaigne ; et saciés miex en vaut l'ovraigne que l'ors ne les pieres ne font , que toutes precïeuses sont.
Les resnes de fin or estoient de la u du frain departoient.
Trestout ensi aparillié l'a li rois a Flore baillié.
Et la roïne son anel a mis el doit au damoisel : « Fix , fait ele , or le gardés bien ; tant con l'arés , mar cremés rien , fers ne vos porra entamer ne fus ardoir , n'eve noier.
Fius , cest anel a grant poissance , si en poés avoir fiance que vos ja rien ne requeriés que tost u tart tot ne l'aiés.
» Il prent l'anel , si l'en mercie et dist : « Encor l'avra m'amie ! » Atant a congié demandé.
Li rois en plorant l'a doné.
A sa mere ra pris congié et elle l'a .C. fois baisié.
La les veïssiés molt plorer , lor puins tordre , lor crins tirer , et tel duel faire au departir com sel veïssent dont morir.
Atant s'en est Flores alés ; de tos fu a Diu commandés.
Es le vos hors de la cité , ses homes a bien atorné.
Il et li cambrelens consellent et lor jornees apparellent.
Au port voelent primes aler u Blanceflor entra en mer.
Tant ont erré qu'il sont venu ciés un borgois et descendu qui maisons ot larges et grans a herbregier les marceans.
Quant li ceval establé sont , fuerre et avaine a plenté ont ; et cil a cui fu commandé as estaus del bourc sont alé , chars i acatent des plus cieres qu'il ont trovees de manieres , car li sire a bien commandé qu'il en aient a grant plenté , et pain et vin en font porter ; molt aprestent rice souper.
Marceant dient que il sont , por lor marcié mer passeront.
Flores dient k'est lor signor , siens est l'avoirs , n'est mie lor.
Quant il furent asseüré et lor mangier ont apresté , napes font metre et vont laver , puis si s'assïent au souper.
Li ostes , c'on clamoit Richier , s'assist avoec tot sans dangier.
Il l'onera molt et tint chier et semont sovent de mangier.
La table fu molt marceande , grant plenté i ot de viande.
Tres bien les servent li sergant , vin aportent a espandant ; en coupes , en hanas d'argent aportent cler vin et piument.
Li marceant travillié furent , assés i mangiere et burent , sovent dient por le bon vin que il ont l'ostel saint Martin.
Cil se deduisent lïement , Flores a Blanceflor entent , por le boin vin pas ne l'oublie , sans li ne prise rien sa vie.
Por li sovent s'entroublioit et parfondement souspiroit , et ne donoit garde a sa main se il prendoit u car u pain.
L'ostesse l'a bien regardé , du keute a son signor bouté : « Sire , fait ele , avés veü com cius enfes s'a contenu ? Son mangier laist por le penser , sovent le voi molt souspirer.
Par mon cief , n'est pas marceans , gentix hom est , el va querans.
Dont a l'enfant a raison mis : « Sire , fait el , molt es pensis.
A cest mangier t'ai esgardé : poi as mangié , molt as pensé.
Çou que as pris de cest mangier seroit legier a eslegier.
Autretel vi jou l'autre jor de damoisele Blanceflor ( Ensi se noma ele a moi ) : el vos resanle , en moie foi , bien poés estre d'un eage , si vos resanle du visage.
Ensement au mangier pensoit et un sien ami regretoit , Flore , cui amie ele estoit ; por lui tolir on le vendoit.
Ele fut çaiens .XV. jors , ses regrés fu adés en plors.
Flore son ami regretoit , et nuit et jor por lui ploroit.
Fors de cest dit tos jors ert mue.
Ele fu a cest port vendue.
Cil qui l'acaterent disoient k'en Babiloine l'en menroient , de l'amiral tant en aroient qu'il au double i gaaigneroient.
» Quant Flores s'amie ot nommer et de li certement parler , de la joie tos s'esbahi , ainc n'en sot mot , si abati le vin qui devers lui estoit a un coutel que il tenoit.
L'ostes s'escrie : « Il est fourfais ! Amendés nos sera cix plais.
- Çou est voirs ! » çou dient trestuit , car lié en sont por le deduit.
Flores une coupe d'or fin a fait emplir de molt bon vin , tous liés a la dame le tent : « Iceste , fait il , vos present por çou que m'avés dit novele de Blanceflor la damoisele.
Por li est çou que jou pensoie a cest mangier et souspiroie , et por içou que ne savoie quel part jou querre le devoie.
Or le sivrai en Babiloine , ne le lairai por nul essoine.
» Aprés dist : « Li vins respandus bien est raisons qu'il soit rendus.
Tant en faites sor moi venir com il vos venra a plaisir.
» Atant es quatre pautoniers k'en aportent .IIII. sestiers.
Boire li donent par amende , puis li dient la coupe rende a l'oste quant avra beü.
Il en boit , puis li a rendu.
Et li autre par la maison de vin boivent par contençon.
Li plus povres se tint a rice et de grant hardement s'afice.
Cil se deduisent lïement.
Atant es vos torné le vent.
Li vespres ert bien avesprés et li flos tos au port montés.
Li airs est clers , nés et seris , et li ciex trestous esclarcis ; ce dient li maistre des nés du vent aront tos plains lor trés.
Longement sejorné i ont et de passer desirant sont.
Dont font crier li notonnier par la vile qu'aillent cargier cil qui en Babiloine iront et es terres qui dela sont.
Flores quant l'ot molt s'en fait liés ; de l'aler s'est aparilliés.
Quant son conroi ot acuité , a son oste a du sien doné , puis prent a son oste congié , a la nef vient , si a cargié.
Son estrumant a molt proié , et il li a bien otroié que a cel port l'arivera , dont il plus tost venir porra en Babiloine la cité , car on li a dit et conté que des icel jor en un mois i assanlera cascuns rois qui de l'amiral terre tiennent : trestout ensanle a sa cort vienent , a une feste qu'il tenra.
« S'adont , fait il , estoie la , mes toursiaus puet estre vendroie , si cuit que jou i gaigneroie.
» Li vens fu boins , l'air orent cler , atant se sont empaint en mer ; a retraiant , por avoir bort , toutes les nés issent du port.
Le tref ont tost desharneskié et sus dusc'a torés sacié ; li vens s'i prent quis fait errer , atant es Flore en haute mer.
En la nef a mis tel conroi com il convient a fil de roi.
.VIII. jors tos plains par mer erra que nule terre ne trova.
Au nueme jor sont arivé tot droit a Baudas la cité , qui sist sor une roce bise , desor le port en haut assise.
D'illoec puet on quant il fait cler .C. liues loing veïr en mer.
Bien sot tenir li notonier a la cité le droit sentier : çou est li pors dont le requist Flores , quant en la mer se mist.
D'illoec porra en .IIII. jours d'iver , que on tient as plus cours , venir , se il n'a destourbiers , en Babiloine o ses somiers.
Icil sa promesse demande , et il li done boine et grande : .XX. mars d'or fin et .XX. d'argent li fist doner joiousement , car vis li est k'en paradis l'a mis quant il est el païs u s'amie cuide trover que il siut par terre et par mer.
Atant sont mis hors li toursel , recargié sont tost et isnel , et sont venu a la cité que tant avoient desiré.
Ciés un borgois sont herbergié qui rices hom ert u marcié et notoniers et marceans.
Une nef ot qui estoit grans , par coi demenoit son marcié et u erroit quant ert cargié.
Dedens icele nef passerent li marceant qui acaterent Blanceflor , que Flores queroit , por cui issi dolans estoit.
En sa maison cele nuit jurent quant il hors de mer issu furent.
Par lui , çou cuit , rorra novele Flores illoec de la pucele.
Il font destorser lor torsiaus , puis establerent lor cevaus ; molt les fisent bien aaisier et de litiere et de mangier.
En cel ostel molt bien troverent trestout içou qu'il demanderent , fain et avaine et de boins vins , char salee , freske et poucins.
Lor mangier fisent molt haster car travillié sont de la mer.
Li pors estoit a l'amirail ; maint home i a eü travail.
U soit a droit u soit a tort , tot lor estuet doner au port la siste part de lor avoir et puis jurer qu'il dient voir , et rendre toute a dam Marsile cil qui maistres est de la vile.
Quant cel avoir orent rendu et lor mangiers aprestés fu , il vont laver , puis sont assis.
Et plus bel liu ont Flore mis.
A mangier ont molt ricement , si mangierent molt lïement.
Mais Flores molt petit manga por s'amie dont il pensa.
Li ostes l'a aperceü qu'il n'est pas liés , quant l'a veü : « Sire , fait il , çou m'est avis , por vostre avoir estes pensis , por la coustume qui est grant.
- Jou pens tot el » , çou dist l'enfant.
Li ostes dist : « Tot autretel vi jou l'autrier en cest ostel.
Ci vint l'autrier une compaigne de marceans , jou cuit , d'Espaigne , et amenerent a cest port , ce m'est avis , se voir recort , une pucele o eus avoit qui ensement se contenoit ; jou l'oï nomer Blanceflor ; en ma nef mena grant dolor.
Ensi au mangier sospiroit et un sien ami regretoit.
» Flores est liés de la novele : « U menerent il la pucele ? » Cil respont : « Quant de ci tornerent , en Babiloine s'en alerent.
» Flores li done un boin mantel et un hanap d'argent molt bel : « Sire , fait il , çou voel k'aiés et Blanceflor gré en saciés , car çou saciés , li vois jo querre.
Emblee me fu en ma terre.
» L'ostes li dist , si l'en mercie : « Jesus vos renge vostre amie ! » Quant de mangier sont souffissant , les napes ostent li serjant.
Dont font lor lis aparillier , puis si se sont alé coucier.
Quant Flores dort , et ses cuers velle , o Blanceflor jue et conseille , mais s'il dormi , ce fu petit.
Au matinet , quant le jor vit , ses compaignons a esvillié et il se sont aparillié.
Ens el droit cemin sont entré vers Babiloine la cité.
Cele nuit a un ostel jurent , u il molt bien herbergié furent , et l'endemain , bien par matin , se remetent en lor cemin.
La nuit se resont herbergié en une vile u ot marcié.
La oïrent de li parler : par illoec le virent passer.
Au tierc jor , devant l'avesprer , parvinrent a un brac de mer ; l'Enfer le noment el païs.
De l'autre part fu Monfelis , castiax rices u cil manoient qui la gent outre conduisoient.
Il n'i avoit planke ne pont , car trop erent li gué parfont , mais au rivage un cor avoit qui a un pel pendus estoit ; li venant a cel cor cornoient et le notonier apeloient.
Quant cil cornent et il les ot , si vient au plus tost que il pot.
Li maistres sist en un batel , o soi cuelli le damoisel , li serjant o les escuiers en la nef traient les somiers.
Atant commencent a nagier et marceant et notonier.
Li maistres esgarde l'enfant ; gentix hom sanle a son sanlant.
Il li demande : « U errés vous ? - Marceans sui , ce veés vous.
En Babiloine voel aler et por vendre et por acater.
S'en cest castel ostel avés , anuit mais nous i ostelés.
- Par foi , sire , fait il , si ai.
Volentiers vos herbergerai.
Mais , biax amis , por cel disoie que morne et pensiu vos veoie.
Tot ensement vic jou owan , n'a mie encore demi an , çaiens une pucele entrer et trestout ensement penser.
Ne sai se li apartenés , par ma foi , vos le resanlés.
» Quant il l'oï , son chief dreça : « Sire , fait il , et u ala ? - En Babiloine fu menee et l'amiraus l'a acatee.
» Trestot ensi li a conté , tant que il furent arivé , o lui l'a le nuit herbergié , tant c'au matin a pris congié.
A son oste .C. sols dona et en aprés molt li pria , s'a Babiloine ami eüst qui de riens aidier li peüst , que par enseigne li mandast qu'il au besoing le consillast.
« Sire , fait il , ains que viegnois en Babiloine , troverois un flun molt lé et molt parfont.
Quant en arés passé le pont , dont troverés le pontenier.
Mes compains est , de mon mestier.
En Babiloine est rices hom , grant tour i a et fort maison.
De nos .II. pors somes compaing , par mi partomes le gaaing.
Icest anel li porterés et de moie part li dirés qu'il vos conseut mix qu'il porra.
Jou cuit qu'il vos herbergera.
» Atant se sont de lui parti.
Au pont viennent a mïedi.
Desous un arbre l'ont trové qu'il ot au cief du pont planté.
La le troevent u siet sous l'arbre , sor un perron qui fu de marbre.
Son cors ot ricement vestu , preudome pert quant l'ont veü.
Ja a cel pont hom ne passast , .IIII. deniers ne li donast , et puis .IIII. cil a ceval.
Flores salue le vassal ; de tous les diex l'a salué et puis li a l'anel doné , ensegne de son compaignon qu'il le herbert en sa maison et a son besoing le conseut , si com il s'amour avoir veut.
Cil a bien l'anel conneü , receü l'a , molt liés en fu.
Le sien anel li a baillié , a sa feme l'a envoié que le herbert por soie amor.
Puis li a mostree sa tour.
Es les vos el castel venus.
Por l'anel fu bien reçeüs , herbergiés fu molt lïement , estables i ot a talent.
Or est Flores en la cité u estre avoit tant desiré , herbergiés ciés le pontenier.
De consel a molt grant mestier , car ja soit çou que venus soit a la cité qu'il desiroit , il ne set ne consel nen a comment il faire le porra.
Savoir se met en son corage , qui li ramembre son lignage et com il oirre folement.
Fait il : « Tu ne connois la gent , Flores , ton consel u diras , comment oirres et que quis as ? Se t'en descuevres , fol seras.
U soit a certes u a gas par aucun l'amiraus l'orroit qui ta folie conistroit.
Se il l'ooit , toi feroit prendre et en aprés noier u pendre.
Fai que sages , arriere va ! Tes peres feme te donra del miex de trestout son barnage , pucele de grant parentage.
» Amors respont : « J'oi grant folie ! Raler ? Et ci lairas t'amie ? Dont ne venis tu por li querre ? Sans li veus aler en ta terre ! Dont ne te membre de l'autrier , que del graffe de ton graffier por li ocirre te vausis , et or penses de ton païs ! Et se tu sans li i estoies , voelles u non , ça revenroies.
Porroies tu dont sans li vivre ? Se tel cuides , dont es tu yvre.
Tos l'ors del mont ne tos l'avoir ne te feroit sans li manoir.
Remain ci , que sages feras , puet estre encor le raveras.
N'est mie legiere a garder la beste qui se veut embler ! S'ele t'i set , engien querra ; s'ele puet , a toi parlera.
Maint engien a Amors trové et avoié maint esgaré.
Li vilains dist que Diex labeure , quant il li plaist , en molt peu d'eure.
» Itel bataille en lui avoit ; Amors forment le destraignoit.
Atant es vos l'oste venu.
Quant a veü Floire si mu , francement l'a mis a raison : « Damoisiax sire , gentix hom , estes vos de rien coureciés ? En'estes vos bien herbegiés ? Se rien veés qui vos desplaise , amendé iert , se j'en ai aise.
- Sire , fait il , vos dites bien , vostre merci.
Mais nule rien d'endroit l'ostel ne me desplaist , mais a mon Diu pri qu'il me laist , biaus dous sire , guerredoner vostre ostage , vo bel parler.
Sire , dist il , jou sui pensis de mon marcié que j'ai enquis.
Molt par m'en criem que jou nel truisse et , se le truis , k'avoir nel puisse.
» Li ostes fu molt gentix hom : « Sire , fait il , nos mangeron ; aprés , se jou puis et jou sai , volentiers vos consillerai.
» Lors le laissent , si vont mangier.
L'ostes apele sa moullier : « Dame , honerés cest damoisel.
Veïstes vos onques tant bel ? » L'ostes Daires et Licoris entr'aus .II. ont lués Flore assis.
Molt se font servir ricement en boins vaissiaus d'or et d'argent cler vin et piument et claré et boin bogeraste et anné.
De boin mangier ont a fuison et vollilles et venison.
Lardés de cerf et de sengler ont a mangier sans refuser , grues et gantes et hairons , pertris , bistardes et plongons ; tout en orent a remanant.
Quant del mangier sont soffissant , adont fait aporter le fruit li ostes Daires par deduit , puns de grenat , figes et poires - et avoec fu molt boins li boires ! - , peskes , castaignes a plenté , car molt en ont en cel regné.
Douc fruit mangüent , douc vin boivent , tot lié se font , si se renvoisent.
Flores a le coupe esgardee qui por Blanceflor fu donee , qui devant lui fu tote plaine de plus cler vin que n'est fontaine : Helaine i ert , comment Paris le tint par le main , ses amis.
El regarder qu'il fist l'ymage , Amors ralume son corage , se li dist : « Or aies envie : ci en maine Paris s'amie.
( Ha ! Diex ! verrai jou ja le jor k'ensi en maigne Blanceflor ? ) Diva , Floires ! aprés mangier te doit tes ostes consillier.
» Li lons mangiers l'a bien grevé.
La dame l'a bien esgardé k'en son corage a grant estrif.
Tristre le voit , morne et pensif ; aval la face clere et tendre voit les larmes del cuer descendre.
Pitié en a , si l'a moustré a son signor et l'a bouté.
Les napes fait oster des dois.
Tout se lievent ne mais k'aus trois.
Puis li a dit : « Damoisiaus sire , se vos avés ne duel ne ire por coi pensés , dites le moi.
Je vos consillerai par foi.
Vostre estre ne me celés pas : molt me sanle que çou soit gas que vos dras vendés a detail ; d'autre marcié avés travail.
- Sire , fait Licoris , par foi , çou m'est avis , quant jou le voi , que çou soit Blanceflor la bele.
Jou cuit qu'ele est sa suer jumele : tel vis , tel cors et tel sanlant com ele avoit a cest enfant.
Jou cuit qu'il sont proçain parant , car a merveille sont sanlant.
Ele fu çaiens .XV. jours ; ses confors fu regrés et plors.
Floire , un sien ami , regretoit , et nuit et jor por lui ploroit , quant ele de çaiens torna et li amirals l'acata.
Cix est ses frere u ses ami.
» Quant Flores l'ot , si s'esbahi , isnelement li respondi et dist : « Non frere , mais ami ! » De çou k'ot dit se repenti : « Mais freres , dame , jou mesdi ! Dame , merci , oubliés iere ; ele est ma suer et jou ses frere.
- Amis , dist Daires , ne cremés , par mi le voir vos en alés.
Se vos la dansele querés , saciés por voir con fous errés ! - Sire , fait il , por Diu , merci , fius de roi sui , je vos afi , et Blanceflor si est m'amie.
Emblee me fu par envie.
Sivie l'ai par ces regnés.
Entrepris sui et esgarés.
Rices hom sui d'or et d'argent , si vos en donrai largement se de cest plait me consilliés.
Biau sire ciers , tos sui jugiés , çou est la fins : u jou l'arai , u por s'amor de duel morrai.
» Daires li dist : « Çou est damage se vos morés por tel folage.
De çou ne m'os jou pas vanter que j'en sace conseil doner.
Le miex que jou en sace oiés : se vos içou faire voliés ( mais bien sai vos nel feriés mie ) , puet estre k'en perdriés la vie , car se l'amirals l'ooit dire , livrer vos feroit a martire.
Il n'i a roi en cest païs , se autretel plait avoit quis , qui par force ne por avoir ja l'akievast , si com j'espoir , ne engien ne encantement a li ravoir ne vaut nïent.
Se trestoutes les gens del mont qui onques furent et or sont par force tolir le voloient a l'amirail , tot i fauroient.
Li amiraus a sa justise sor .C. et .L. rois mise.
Se il les mande en Babiloine , tot i venront sans nul essoine.
Babiloine , si com jou pens , dure .XX. liues de tos sens.
Li murs qui le clot n'est pas bas ; tot entor est fais a compas et est fais trestous d'un mortier qui ne doute pikois d'acier , si a .XV. toises de haut ; de nule part ne crient assaut.
Et tot entor a .VII  _xx_ , portes : tors a desus larges et fortes.
A totes est la foire plaine en tous les jors de la semaine.
En Babiloine ça dedens a tors faites plus de .VII. cens u mainent li baron casé , qui enforcent molt la cité.
La plus foible ne la menor ne doute roi ne aumaçor ; neïs l'empereres de Rome n'i feroit vaillant une pome.
Par force nus hom ne par guerre ne porroit Blanceflor conquerre ; encontre engien rest si gardee par larron ne puet estre emblee.
En miliu de ceste cité a une tor d'antiquité , .CC. toises haute et .C. lee , roonde comme keminee ; tote est de vert quarrel de marbre coverte a vause tot sans arbre , hourdee amont comme clokier ; li torpins est desus d'or mier.
Longe est .LX. piés l'aguille , del millor or qui soit en Puille , et el torpin qui est desus a bien .C. mars d'or fin u plus.
Deseur siet par encantement uns escarboucles qui resplent ; assis i est par grant consel , par nuit reluist comme solel.
Tot environ par la cité par nuit obscure a tel clarté que il n'estuet a nul garçon porter lanterne ne brandon.
Soit chevaliers ne marceant , ne autres qui rien voist querant , se par nuit vient en la cité , de nule part n'ert esgaré ; u soit sor terre u soit sor mer , de nule part n'estuet douter ; quant de .XX. liues le verra , a une prés li samblera.
En cele tor a trois estages.
Cil qui les fist molt par fu sages.
Li pavement de marbre sont , ne nul soustenement nen ont les .II. desus fors d'un piler que par celui estuet passer ; li pilers sort du fondement , dusqu'a l'aguille en haut s'estent.
U marbre cler comme cristal dedens a un bien fait canal par quoi sus monte une fontaine , dont l'eve est molt clere et molt saine , desi c'amont el tierc estage.
Li engignieres fu molt sage : el tierc fait l'eve retorner de l'autre part par le piler , en cascun estage se trait l'eve par le conduit et vait.
Les dames qui en la tor sont en prendent quant mestier en ont.
Et es estages cambres a dusc'a .VII. vins ; ja ne verra nus hom mortex plus delitable : li piler sont trestout de marbre et de plaitoine est la closure , d'un arbre cier qui tostans dure ; de myrre et aussi de benus sont les fenestres tot li plus.
Tot çou fist querre a grant travail por metre en sa tor l'amirail , car la u est , serpens ne wivre n'autre vermine n'i puet vivre.
Li ciex desus qui ferme au mur est pains a or et a azur.
Molt a apris de l'escriture qui puet savoir de la painture : li fait i sont des ancissours , les proueces et les estours.
En cascune a une pucele li amirals mise novele , tele com lui vient a plaisir ; la la fait metre et bien servir.
De l'un estage en l'autre vont par les degrés qui fait i sont.
El moien estage a un huis en une loge qui vait juis ; par celui vait on contreval droit en le cambre l'amiral.
Par icel huis vienent et vont les puceles que il semont , qui doivent l'amiral servir ensi com li vient a plaisir.
En la tor a .VII  _xx_. puceles de grant parage et forment beles ; por çou qu'i sont les damoiseles a a non la Tors as Puceles.
.II. et .II. son service font , iceles .II. que il eslit a son lever et a son lit ; l'une sert de l'eve doner et la touaile tient son per.
Les gardes qui en la tor sont les genitaires pas nen ont.
.III. en a en cascun estage , estre le maistre , le plus sage , a cui cascuns des .IX. apent , par lui les servent humlement et del mangier et del lit faire.
Li maistre est fel et deputaire et si garde l'uis de la tour set bien quant il est nuis u jour.
En son puing tient cascuns une arme , u misericorde u gisarme.
Li maistre maint en un arvol.
De l'uis garder nel tien por fol , car n'est oisiaus , trestout sans gas , qui par son vol i peüst pas entrer , por cose qu'il fesist , puis que cil li contredesist.
» De cel portier vos dirai voir : il a en lui molt grant savoir ; li rois l'aime molt de son cuer , mais s'il seüst çou a nul fuer que cil eüst vers lui boisié , ne l'eüst pas laiens laissié ! Icil portiers fu molt gaillars , et si fu il molt bien musars , çou vos os bien acreanter , com vos orrés ancui conter si com Flores par son avoir le deçut , çou vos di por voir.
Or le laissons de lui ester.
De l'oste vos vaurai conter qui de deviser se penoit tout içou que veü avoit.
Adont li dist tot de rekief : « Flores , dist il , ne te soit grief , de cel portier bien te voel dire qui si garde l'uis et remire : se nisun home voit garder sus en la tor por espïer , par si que il n'en ait congié de l'amirail , est tout jugié : ains qu'il se parte de la place , tot sans parole et sans manace , se il veut , tot le reubera et sans amende le batra , car de l'amirail a congié , por çou est si outrecuidié.
Et il molt bien garde se prent , que nus hom en la tor laiens ne puet metre le pié sans li , por çou est il si signori.
.IIII. gaites a en la tour qui veillent le nuit et le jour.
De ces gaites vos di por voir que il en ont molt grant avoir por çou que le doivent garder , et il s'en voelent molt pener.
Se riens i voient aprocier , a ceus dedens le vont noncier.
Li amirals tel costume a que une feme o lui tenra un an plenier et noient plus , puis mande ses rois et ses dus ; dont li fera le cief trencier.
Ne veut que clerc ne chevalier ait la feme qu'il a eüe : a la dame est l'onors rendue.
Aprés , quant il veut l'autre prendre , ses puceles si fait descendre totes ensanle en un vergié ; cascune en a son cuer irié , car l'onor doutent por la mort k'aprés en ont sans nul restort.
Or devés del vergier oïr , por coi les fait illuec venir.
Li vergiers est et biax et grans , nus n'est si biax ne si vaillans.
De l'une part est clos de mur tot paint a or et a asur , et desus , encontre un cretel , par devers destre a un oisel ; d'arain est trestous tresjetés , onques mais ne fu veüs tés : quant il vente si fait douc cri que onques nus hom tel n'oï , si ne fu ainc beste tant fiere , se de son cant ot la maniere , lupars ne tygre ne lions , ne s'asoait quant ot les sons.
Quant li oisiaus a grignor vent , adont cante plus doucement , et el vergier , au tans seri , des oisiaus i a si douc cri , et tant de faus et tant de vrais , merles et calendres et gais et estorniaus et rosignos , et pinçonés et espringos et autres oisiaus qui i sont qui par le vergier joie font , qui les sons ot et l'estormie molt est dolans s'il n'a s'amie.
De l'autre part , ce m'est avis , court uns flueves de paradis qui Eufrates est apelés : de celui est avironés , issi que riens n'i puet passer se par desus ne peut voler.
En icele eve de manieres truevë on precïeuses pieres ; saffirs i a et calcidoines , boines jagonses et sardoines , rubis et jaspes et cristaus et topasses et boins esmaus et autres que nomer ne sai , car pas oï nomer nes ai.
Li vergiers est tostans floris et des oisiaus i a grans cris.
Il n'a soussiel arbre tan cier , benus , plantoine n'aliier , ente nule ne boins figiers , peskiers ne periers ne noiers , n'autre cier arbre qui fruit port , dont il n'ait assés en cel ort.
Poivre , canele et garingal , encens , girofle et citoual et autres espisses assés i a , qui flairent molt soués.
Il n'en a tant , mon essïent , entre Orïent et Occident.
Qui ens est et sent les odors et des espisses et des flors et des oisiaus oïst les sons et haus et bas les gresillons , por la douçor li est avis des sons qu'il est en paradis.
En miliu sort une fontaine en un prael , et clere et saine ; en quarel est fais li canal de blanc argent et de cristal.
Un arbre i a desus planté , plus bel ne virent home né ; por çou que tos jors i a flors l'apelë on l'arbre d'amors : l'une revient quant l'autre ciet.
Par grant engien l'arbres i siet , car li arbres est tos vermeus.
De çou ot cil molt bons conseus qui le planta k'a l'asseoir fu fais l'engiens , si com j'espoir.
Au main , quant lieve li soleus , en l'arbre fiert trestos vermeus.
Cil arbres est si engigniés que tostans est de flors cargiés.
Quant li amirals veut coisir , ses puceles i fait venir au ruissel de la fontenele dont de fin or est la gravele ; quant passer doivent le canal qui fais est d'or et de cristal , outre en vont ordeneement et il au passer molt entent et a sa gent i fait entendre.
Grant mervelle i puet on aprendre , car quant il i passe pucele , lors est li eve clere et bele ; au trespasser de feme eüe l'eve en est lués tote meüe.
Oïr poés molt grant merveille a cui nule ne s'apareille : cele qui puet estre provee desfaite est et en fu jetee.
Aprés les fait totes passer desous l'arbre por acerter la quel d'eles cel an ara , cele sor cui la flors carra.
Li arbres est de tel manière ; sor cui karra la flors premiere eneslepas iert coronee et dame du païs clamee ; il le noçoie a grant honor et si l'aime comme s'oissor desi a l'an , que jou ai dit ; adont le viole et ocit.
Et se il a o soi pucele que il miex aime et soit plus bele , sor li fait par encantement la flor caïr a son talent.
D'ui en un mois li jors sera que ses barons assanlera , tot icil qui sont de sa geste , car a cel jor tenra sa feste.
Blanceflor dist k'adont prendra , sor totes autres ciere l'a ; es .VII. vins n'a si bele flor , por çou le veut prendre a oissor.
Il desire molt son servise , tote s'entente a en li mise ; le terme het qui tant demeure , ja ne cuide que viegne l'eure.
» Flores respont : « Sire , merci ! Dont sui jou mors s'il est ensi.
Car s'est espouse l'amirail , dont sai bien k'a estros i fail.
Daires , biaus ostes , que ferai ? Par mon cief , calenge i metrai ! Et moi k'en caut se perc ma vie quant jou perdu arai m'amie ? » Daires respont : « Puis que jou voi k'en vostre cuer a tel esfroi que vos ne caut de vostre vie se le perdés por vostre amie , or m'escoutés , si vos dirai le millor consel que jou sai.
Demain irés droit à la tor con se fuissiés engigneor , quans piés est lee mesurés , a la hautor garde prendés.
Li portiers a le cuer felon , sempres vos metra a raison , et vos par engien respondés que contrefaire le volés quant vos serés en vostre terre , car n'i venistes por el querre.
Quant issi parler vos orra , rice home lors vos cuidera , puet estre a vos s'acointera , des eskés a vos jüera , car il molt volentiers i juie quant trueve a cui molt se deduie.
Et vos en vostre mance arés .C. onces d'or qu'ai ju metrés , mais sans avoir n'i alés mie , si com vos amés vostre vie , car a engien , si com j'espoir , le decevrés par vostre avoir.
Se gaaignés , tout li rendés et vos .C. onces li donés , et il molt s'esmerveillera , por çou a vos jüer volra.
Et l'endemain la repairiés et molt tres bien li otroiés ; au ju a double porterés.
Se gaaigniés , tot li rendés , le vostre et le sien li donés , que vos ja plus n'i atendés.
Por le don grasse vos rendra , del revenir vos proiera.
Vos li dirés : “ Sire , de gré.
Je vos ai forment enamé.
Or et argent a plenté ai , saciés k'assés vos en donrai , car vos m'avés bel acuelli , bel aparlé , vostre merci.
” .IIII. cens onces l'endemain et vostre coupe en l'autre main reporterés a l'eskekier.
S'il vos avient a gaaignier , vostre or et le sien li rendés , mais vostre coupe retenés.
Donc vaura que por li jüés et que vos au ju le metés.
Et vos , ne vaurés mais juer.
Dont vos menra a son disner.
Liés se fera de son tresor que il avra fait de vostre or , ennorra toi a son mangier et durement te tenra chier.
De la coupe iert molt covoiteus et de l'acater angoisseus.
Molt offerra por acater , mil mars vos en vaura doner.
Dont li dites rien n'en prendrés , mais par amistiés li donrés.
Dont par ert il si deceüs et de vostre amor embeüs que de joie a vos piés karra et homage vos offerra.
Et vos en prendés bien l'omage et la fiance s'estes sage.
Lors vos tenra il a amor com li hom liges son signor.
Puis li porrés tot descovrir le mal qui si vos fait languir.
Se il puet , il vos aidera , et s'il ne puet , nus nel porra.
» Flores a Dairon mercïé del consel qu'il li a doné.
Atant boivent , si vont gesir.
Por le penser laist le dormir Flores se lieve par matin et Daires le mist au cemin.
Es le vos au pié de la tour ; a esgarder le prent entour.
Es vos l'uissier qui l'arasone si roidement que tot l'estone : « Estes espie u traïtour qui si espiiés nostre tour ! - Sire , dist il , naie , par foi , mais por içou l'esgar et voi k'en mon païs tele feroie se ja mais venir i pooie.
» Cil sot parler tant ricement , et cil le vit tant bel et gent , por çou k'en lui vit tel biauté , tote entrelaist sa cruauté et dist : « Ne sanlés pas espie.
» De juer as eskés l'envie.
Floires li dist qu'il joëroit se grant avoir en geu metoit : « Qu'i metriez ? - .C. onces d'or.
- Et je autant de mon tresor.
» Au geu s'asieent , plus n'i ot.
Cil joua mielz qui plus en sot ; ce fu Floires qui l'avoir ot.
Lui le donna con plus tost pot.
Cil le vit , moult s'en merveilla , du don forment le mercia ; moult le pria du reperier joer au geu de l'eschequier.
Et il si fist sanz demorance , deus cenz onces d'or en sa manche , et cil en i remist .II. cenz.
Floires du gaaignier n'est lenz ; tout gaaingna et tot li donne.
Tel joie a cil que mot ne sonne ; aprés grant piece l'en mercie et son service li afie.
Quant Floires prist de li congié , du reperier l'a moult proié.
Et il si fist a l'endemain : sa coupe d'or porte en sa main et quatre cenz onces d'or mier qu'il mist au geu de l'eschequier , et li huissiers fet ensement ; puis a assis chaucuns sa gent.
Li huissiers a sa gent assise et moult l'a bien en ordre mise.
Au roc em prent un grant tropel Floires , si dist eschec moult bel.
Quant li huissier est perceüz , bien set que ses geuz est perduz ; son or li rent forment iriez , mais Floires l'en refist tost liez : le sien li donne et si li rent le gaaing , et cil le reprent , car soi tenoit a engignié.
Puis li a doucement proié que la coupë au geu meïst.
« Non ferai , voir ! » Floires li dist.
Atant l'en maine li huissier o lui a son ostel mangier.
Forment l'oneure tot por l'or dont tant a creü son tresor.
Mais de la coupe ert angoisseus et de l'avoir molt covoiteus , et dist molt bien l'acatera , mil onces d'or por li donra.
Quant Flores voit sa covoitise , es poins li a la coupe mise , et dist : « Pas ne la vos vendrai , mais par amor le vos donrai , por çou qu'il m'ert gerredonés se mon besoing ja mais veés.
» Cil prent la coupe et puis li jure k'en lui servir metra sa cure.
De s'amor est tous embeüs et de l'avoir tous deceüs.
Il l'en maine sans atargier esbanoier ens el vergier.
As piés li ciet , offre s'oumage ; Flores le prent , si fait que sage.
Cil fiance que par amor le servira comme signor , de çou soit il seürs et fis que j'a n'en iert fais contredis.
« Sire , fait Flore , or est ensi , com en mon home en vos me fi.
Des ore vos dirai ma vie.
Lassus en la tor est m'amie , cele qui non a Blanceflors.
Tant me destraint la soie amors que d'Espaigne l'ai cha sivie.
Emblee me fu par envie.
Sire , or aiés de moi merci , car de ma vie en vos me fi.
La fins est tele : u jou l'avrai , u por s'amor de duel morrai.
» Li portiers l'ot , molt s'esbahi , forment se tint a escarni : « Engigniés sui , dist il , c'est voirs ! Deceü m'a li vostre avoirs.
Par covoitise en ai le tort , por vostre avoir avrai la mort.
Mais ensi est k'el n'en puis faire , lacié m'avés , n'en puis retraire.
U bien m'en prenge , u mal m'en viegne , ne lairai covens ne vos tiegne , et si sai jou bien , par ma foi , que par içou morrons tot troi.
A vostre ostel vos en irés , dusqu'a tierc jor repaierrés.
Jou commencerai entre tant.
» Et Flores respont en plorant : « Cil termes , fait il , est trop grans.
» Li portiers li fu respondans : « A moi est cours , car de la mort sui dont aseür sans resort.
» Flores s'en va et cil remaint.
Cascuns d'aus .II. forment se plaint ; a l'un est lons , a l'autre court.
Flore ne caut a coi qu'il tourt : se il pooit avoir s'amie , ne li caut se il pert sa vie.
Atant s'en est Flores torné.
Li portiers a engien trové k'as damoiseles de la tour vaura present faire au tierc jor ; de flors assés a fait cuellir et corbeilles grandes emplir.
Atant est Flores repairiés , au terme vient joians et liés.
Un bliaut ot vestu vermel , car de l'huissier en ot consel , por çou c'avoit une coulor et li vestimens et la flor.
L'uissiers envoie ses presens , de l'envoier ne fu pas lens.
Une corbeille a a cascune , si a fait Flore entrer en une.
Flores clot les iex , pas nes oevre , et li portiers des flors le coevre.
Dont a .II. serjans apelés : « Ceste corbeille me portés lassus amont en cele tor a damoisele Blanceflor , a la cambre les le degré qui va au lit a l'amiré , se li dites que li envoi.
Gré m'en sara , si com jou croi , et si cuit que l'avra molt ciere.
Puis vos en venés tost arriere.
» Cil prendent les flors , ses emportent ; si sont cargié que tot detordent.
Des flors dient molt en i a , si maudient kis i foula.
Par les degrés montent amont , mais a la cambre fali ont ; le Blanceflor laissent a destre , en l'autre entrent kist a senestre.
Quant cil sont ens , lor flors descargent , a celi qu'il truevent les baillent et lor message en haste font , lor flors laissent , si s'en revont.
Cele les prent , si les mercie , a la corbeille est tost salie , des flors se jue et esbanie.
Flores cuide çou soit s'amie.
Flores , quant la pucele oï , de la grant joie sus sailli et la pucele s'esfreï et molt forment s'espeüri ; de la poor c'ot si s'escrie : « Merveille voi ! Aïe ! Aïe ! » Flores resaut en la corbeille , s'il ot paor n'est pas merveille ! Quant il a s'amie a failli , dont cuide bien c'on l'ait trahi.
Des flors errant s'a recovert , si que de lui noient ne pert.
Atant ses compaignes akeurent ; quant els l'oent , pas ne demeurent , si li demandent que ele oit , por quel paor ensi crioit.
Cele se fu asseüree et de Blanceflor porpensee : ce fu ses amis , bien le sot , que ele tant regreter sot.
Quant ele se fu porpensee , si a parlé comme senee : « Des flors sali uns paveillon , des eles feri mon menton.
Del paveillon tel paor oi que m'escriai plus tost que poi.
» Arriere s'en revont gabant , ele remest seule o l'enfant.
Ele ert a Blanceflor compaigne ; fille estoit au roi d'Alemaigne.
Entre les .II. molt s'entramoient , ensanle a l'amirail aloient.
La plus bele estoit de la tour de toutes , aprés Blanceflor.
Illueques pas grant plait ne tint , en la cambre Blanceflor vint.
Blanceflor est de l'autre part.
S'ele parole , c'est a tart : en son ami a mis s'entente , por lui est nuit et jor dolente.
Les cambres prés a prés estoient ; entre les .II. un huis avoient par coi l'une a l'autre venoit quant son bon dire li voloit.
Gloris ot non la damoisele.
Blanceflor doucement apele : « Bele compaigne Blanceflor , volés vos veoir bele flor et tele que molt amerés , mon essient , quant le verrés ? Tel flor n'a nule en cest païs ; ele n'i crut pas , ce m'est vis.
Venés i , si le connistrés ; donrai le vos se vos volés.
- Avoi ! fait Blanceflor , Gloris , por coi si griement m'escarnis ? Pecié faites , en moie foi , quant vos ensi gabés de moi.
Damoisele qui a amor et joie en soi doit avoir flor.
Bele suer Gloris , douce amie , prés est li termes de ma vie.
Li amirals dist qu'il m'ara , mais , se Diu plaist , il i faura.
L'amirals faura a m'amor com fait Flores a Blanceflor.
Por soie amor engien querrai et priveement m'ocirrai.
Ami ne vaurai ne mari quant jou au bel Flore ai fali.
» Quant cele l'ot , pitiés l'en prent , puis se li a dit doucement : « Damoisele , por soie amor vos requier que veés la flor.
» Quant de s'amor conjuré l'ot , o li s'en va com plus tost pot.
Flores a la parole oïe.
Quant sot de voir que c'est s'amie , de la corbeille sali hors.
Visage ot cler et gent le cors , onques nus plus biaus hom ne fu.
Blanceflor l'a tost coneü , et il ra bien li coneüe ; el vit son dru et il sa drue.
Sus s'entrekeurent sans parler , grant joie font a l'assambler.
De grant pitié , de grant amor , pleure Flores et Blanceflor.
De ses bras li uns l'autre lie et en baisier cascuns s'oublie.
El baisier a une loee , qu'il font a une reposee.
Lor baisiers est de douce amor , molt l'asaveurent par douçor.
Quant le laissent , nul mot ne dient , ains s'entresgardent , si sosrient.
Gloris voit lor contenement , lor joie et lor acointement.
En riant dist a Blanceflor : « Compaigne , conissiés la flor ? Orains estiés vos deshaitie , mais or vos voi joiant et lie ! Grant vertu a icele flors , qui si tost taut si grans dolors.
Orains ne le voliés veoir , or n'avés nul si cier avoir ! Molt esteroit vostre anemie qui vos en feroit departie.
- Kieles ! fait Blanceflor , Gloris , ja est çou Flores , mes amis ! » Puis se torne vers son ami : « Par li vos ai , soie merci.
» Gloris de Diu forment mercient et en plorant merci li crient que par li descovert ne soient , car mort u desfait en seroient.
« Bien en poés estre asseür , la rien que plus aim vos en jur , garderai vos en boine foi si comme jou feroie a moi se ensement m'iert avenu.
» Quant Flores l'ot , joians en fu.
Et Blanceflor adont l'en maine en la soie cambre demaine.
En un arvol d'une cortine de soie u gisoit la meschine se sont assis priveement.
Aprés dist cascuns son talent.
Flores a premiers commencié : « Amie , fait il , molt sui lié.
Molt ai bien ma paine akievee quant jou ensi vos ai trovee.
Por vos ai esté de mort prés et de travail soffert grant fés.
Onques , puis que perdu vos oi , joie ne repos ainc puis n'oi.
Quant je vos ai a mon talent , il m'est avis nul mal ne sent.
» Ele respont : « Estes vos Floire , qui fut envoiés a Montoire , a cui me toli par envie li rois ses pere o trecerie ? Biaus dous amis , je vos fac sage que je vos aim de boin corage : ainc puis n'oi joie ne deduit , saciés , ne par jor ne par nuit.
Comment venistes vos çaiens ? Çou cuit que soit encantemens.
Biaus amis Flores , je vos voi et neporquant si vos mescroi ! Mais , amis , qui que vos soiés , forment vos aim , ça vos traiés ! » Et il si fist com plus tost pot ; la damoisele bien le got.
Aprés a l'uns l'autre conté confaitement il ont erré des icel jour qu'il departirent dusqu'a celui qu'il s'entrevirent.
Quince jors entiers iloec furent , ensanle mangierent et burent et orent joie a lor talent , si se deduisent lïement.
Gloris les garde en boine foi et si les sert molt bien a moi ; et de lor mangier et del sien les sert Gloris , molt lor est bien.
Se cele vie lor durast , ja mais cangier ne le rovast Flores li biaus et Blanceflor , ensi menaissent lor amor.
Mais ne porent , car lor amors torna Fortune , par ses mors.
De lor amor et de lor vie demoustra bien qu'ele ot envie.
Por çou que d'aus voloit jüer , sor aus fait sa roe torner.
Or les avoit assis desus , et abattre les revelt jus.
Çou est ses jus , c'est sa nature , en çou met s'entente et sa cure , bien le connoissent cil del mont , car tout le sentent qui i sont , por çou que ne puet estre estable et Fortune torne sans fable.
As uns taut et as autres done , .VII. fois mue entre prime et none.
El ne garde pas a proece a doner largement rikece ; ce set on bien , au fol prové done roiame u grant conté et les veskiés done as truans et les boins clercs fait pain querans.
Qui en li cuide estableté , je le tieng bien por fol prové ; qui en son doner point se fie ne connoist pas sa drüerie.
Or fait plourer et or fait rire , or done joie et or done ire ; ceus fist primes joieus et liés , puis angoisseus et coreciés.
Par un matin se fu levee bele Gloris et conraee ; Blanceflor la preus apela.
El respont : « Alés , g'irai ja.
» En dormillant li respondi , eneslepas se rendormi.
Ele est a l'amirail venue ; il li demande de sa drue por coi ne vient et or n'est ci.
Gloris respont : « Sire , merci ! Tote nuit a liut en son livre que a joie peüssiés vivre , k'a paines tote nuit dormi , contre le jor se rendormi.
- Est çou voirs , Gloris ? - Sire , oïl.
- Molt est france cose ! fait il.
Bien doit estre cele m'amie qui veut que j'aie longe vie ! » Li amirals en ot pitié , por çou si l'a ensi laissié.
Et l'endemain tot ensement lieve Gloris premierement ; Blanceflor doucement apele : « Trop avons ci demoré , bele.
» Cele respont : « Je me conroi.
Ains de vos i serai , ce croi.
» Atant ses amis le racole et ele lui , si fait que fole , et puis l'a baisié et il li.
En baisant se sont rendormi.
Ensanle dorment bouce a bouce , que l'une face a l'autre touce.
Gloris fu au piler alee , el basin a l'aigue versee.
Quant ele revint , si l'apele , .IIII. fois li dist : « Damoisele ! » Quant ele rien ne respondoit , dont cuide bien k'alee en soit.
Ele vient au lit son signor.
Quant le vit : « U est Blanceflor ? Par foi , fait il , molt poi me crient , que tant demeure et que ne vient.
» En Gloris n'ot que porpenser : « Par foi , ci le cuidai trover , sire , car ains de moi leva.
Quant n'est venue , ja venra.
» Venue fust s'ele peüst , s'autre oquison trové n'eüst ! Li rois ot son cuer trespensé.
Son cambrelenc a apelé : « Va , fait- - il , haste Blanceflor , que tost descende de la tour.
» Cil ne s'est mie aperceüs de Gloris , sus en est venus.
Quant vint en la cambre maniere , par mi l'arvol de la verriere le lit a tost aperceü ; vis li est qu'il i a veü Blanceflor et bele Gloris.
Por coi ne li fust il avis ? K'a face n'a menton n'avoit barbe , ne grenons n'i paroit : en la tor n'avoit damoisele qui de visage fust plus bele.
Quant il les vit tant doucement jesir andeus , pitiés l'en prent , esbahis fu , si s'en revait ; a son signor conte ce plait : « Sire , merveilles ai veü ! Ainc mais si grans amors ne fu com a Blanceflor vers Gloris et ele a li , ce m'est avis.
Ensanle dorment doucement , acolé s'ont estroitement , et bouce a bouce et face a face s'ont acolé , et brace a brace.
De pitié nes voel esvillier , trop les cremoie a travillier.
Molt lor siet a gesir ensanle.
» Quant Gloris l'ot , de paor tranle.
Li rois entra en jalousie , crient que aucuns gise o s'amie : « Aportés moi , fait il , m'espee , s'irai veïr cele assanlee.
Vois ci Gloris , tu as failli ! » Atant se lieve a cuer mari.
Coureciés est par verité et molt par a son cuer iré.
Adont s'en vont tot cele part.
De jalousie trestous art , car por voir il ne cuidoit mie que nus osast amer s'amie.
Et neporquant par jalousie li met Amors el cuer envie.
Il et ses cambrelens s'en vont , par les degrés montent amont , en son puing tint sa nue espee , en la cambre entre a recelee.
Il a fait la fenestre ovrir que li solaus puist ens venir.
Li enfant doucement dormoient , estroit acolé se tenoient ; bouce a bouce ert cascuns dormans.
S'or n'en pense li Rois poissans , lor joie iert par tristor fenie , se il nen ont Diu en aïe.
En la cambre grant clarté ot quant li solaus entrer i pot ; li jors fu ja bien esclarcis.
Quant il les vit , tous fu maris ; Blanceflor connut bien , s'amie , mais l'autre connut n'avoit mie.
Flores o s'amie gisoit ; en son vis nul sanlant n'avoit qu'il fust hom , car a son menton n'avoit ne barbe ne grenon ; fors Blanceflor n'avoit tant bele en la tor nule damoisele.
Li rois le voit , nel connut mie.
Griement le point la jalousie.
Tex est amors et tex sa teke , çou dont se crient tos jors seneke.
« Descoevre , fait il , les poitrines , au cambrelenc , des .II. mescines ; les mameles primes verrons et puis si les esvillerons.
» Cil les descoevre , s'aparut que cil est hom qui illuec jut.
Tel duel en a ne pot mot dire.
Eneslepas le vaut ocirre , puis se porpense k'ains sara qui il est , puis si l'ocirra.
Entretant il enfant s'esveillent ; paor ont grant , si s'esmerveillent quant il le roi devant ex voient , dont cuident bien que morir doient.
L'espee nue sor aus virent , grant paor orent , si fremirent , et de çou furent esperdu quant le roi orent perceü.
Dolant furent et courecié quant il se furent esveillié.
Flores plora et Blanceflor ; morir cuident sans nul retor.
Et li rois en fu molt irés quant il les a ensi trovés.
Il en a Flore a raison mis : « Qui estes qui tant estes bris k'osastes entrer en ma tour et coucier avoec Blanceflor ? Par tos les diex a cui j'aour , ancui morrés a deshonor ! Ocirrai vos et la putain , ançois qu'escapés , de ma main.
» Li doi enfant andoi ploroient et de pitié s'entresgardoient.
Flores respont : « Por Diu , nel dites ! Ainc millor cose ne veïstes.
Ses amis sui , ele est m'amie , trovee l'ai tant l'ai sivie.
» Et li senescaus au roi prie : « Biax sire , nes ocïés mie tant que jugié l'aient vo gent , ses ocïés par jugement.
» Il lor done , ses fait lever.
Estroitement les fait garder , que il ne puissent escaper.
Aprés fait ses barons mander.
Li baron furent assamblé contre la feste en la cité , car li termes molt prés estoit que sa feme prendre devoit.
Vienent roi et empereour , et duc , et conte , et aumaçor.
Tous emplist li palais le roi de sa gent qui sont de sa loi.
Il les a fait trestous taisir , car dire lor veut son plaisir.
Tantost com il l'ot commandé , ainc n'i ot puis un mot soné.
Il s'est dreciés en son estage ; iriés est molt en son corage : « Signor , fait il , or escoutés , puis jugiés droit de çou k'orrés.
Et qui de droit se defaura c'est l'oquisons par coi morra.
» Qui vers lui dont forfait se set ceste parole forment het.
« Signor , fait - il , tot li pluisor , avés oï de Blanceflor , une pucele c'acatai.
Grant masse d'or por li donai : encore n'a il pas .II. mois d'or i donai .VII. fois son pois.
Sa biautés fu entre autres fiere , por çou l'avoie forment ciere.
En la tor entre mes puceles , dont il i a .VII  _xx_ , de beles , a honor servir le faisoie.
Sor totes ciere le tenoie.
En li avoie tele amor k'en voloie faire m'oisçor.
Por çou qu'ele ert et bele et gente avoie en li mise m'entente.
Cascun matin soloit venir a mon lever por moi servir.
Ier matinet , mon essïent , quant dui lever , ne vint nïent.
Mes cambrelens por li ala.
Un jovencel o li trova dormant , cuida que fust pucele.
Eneslepas m'en dist novele.
Jou i alai com plus tost poi ; quant le trovai , grant ire en oi , de duel qu'en oi ne peuc mot dire.
Eneslepas le vauc ocirre.
Signor , si est que je vos di , il me cria por Diu merci que en ma cort , voiant ma gent , les ocie par jugement.
Porpensai moi que mal feroie se sans jugier les ocioie.
Signor , oï avés mon conte.
Par jugement vengiés ma honte.
» Uns rois s'en est levés en piés , si lor a dit : « Signor , oiés ! Nos sires a conté son conte.
Nos i entendons bien sa honte , mais neporquant oïr devons , ains que jugement en faiçons , se cil le voloit riens desdire que nos ne le veons ocirre.
De l'encouper , si com j'entent , sans respons n'est pas jugement.
» De l'autre part est dans Yliers , rois de Nubie fors et fiers : « Dans rois , fait il , foi que vos doi , del tot en tot pas ne l'otroi.
Se me sire el forfait le prist , grant droit eüst que l'ocesit , que s'on prent larron el forfait , vers lui ne doit avoir nul plait.
Ses mesfais mostre apertement , morir l'estuet sans jugement.
» Or sont tot li baron levé , sus el palais en sont entré ; quant cil ot dit qui la besoigne tient a trop malvaise et tesmoigne , et dist : « Por aus me sire envoit.
Ardoir les face et si l'otroit ! » , tel parole vont otriant.
Doi serf les amainent avant.
Il i vinrent forment plorant , si s'entresgardent doucemant.
Flores apela Blanceflor : « Bele , or avons de mort paor , si avons droit , car bien savons que sans nisun terme morrons.
Mais , bele , çou vos ai jou fait , par moi avés vos icest plait.
Se jou ne venisse en la tor , n'eüssiés pas ceste dolor.
Par vos ne fu çou pas , amie.
Or en perdrés por moi la vie.
.II. fois deüsse bien morir , sel peüst Nature soffrir , l'une por vos , l'autre por moi , car trestout est par mon desroi.
Bele , vostre anel bien gardés , ne morrés pas tant com l'arés.
» Blanceflor respont en plourant : « Amis , dist el , tort avés grant ! Biaus amis Flores , de ta mort ai jou les coupes et le tort.
Vos venistes en ceste terre trestot seulement por moi querre.
Jou seule en fui li oquison , por moi montastes el doignon , n'i venissiés se jou n'i fuisse ; morir por vos por çou deüsse.
Por moi feront le jugement.
Biaus amis , vostre anel vos rent , car par lui ne voel pas garir par si que vos voie morir.
» Il jure Diu nel recevra , car ains de li , s'il puet , morra.
Et Blanceflor adont souspire de çou que ele li ot dire.
Encor li dist qu'il le prendra , et cil li dist que non fera.
Ele voit nel prendra noient , dont l'a jeté par maltalent.
Uns dus le prist , qui l'entendi ; quant l'anel tint , molt s'esjoï.
Et adont a Blanceflor dit , qu'ele n'i a mis nul respit : « Amis , dist ele , tort ariés se vos ançois de moi moriés , car bien sai , quant mort vos verroit , por ma biauté me retenroit.
- Bele , dist il , ançois morrai , certes , que trestot çou fait ai.
» Issi parlant li enfant vinrent plorant , et par les mains se tinrent.
Li rois rueve qu'il aient pais trestot cil qui sont el palais.
Flore et Blanceflor venu furent , par devant l'amirail s'esturent.
Grans gens por aus assanlés virent ; pleurent des iex , del cuer sospirent.
De vivre seürté n'avoient et neporquant tant bel estoient que lor tristor , par lor biauté , resanle lune de clarté.
Paris de Troies n'Absalon , Parthonopex n'Ypomedon , ne Leda ne sa fille Elaine , ne Antigone ne Ysmaine en leece tant bel ne furent com erent cil , qui morir durent.
Flores li enfes fu molt biaus de son eage damoisiaus.
Ses eages fu de .XV. ans et neporquant assés fu grans.
Cief ot bien fait et crigne bloie , desi au braiel si baloie , front par mesure , molt ert blans , plus biax ne fu nus hom vivans.
Si surcil sont brun et petit , onques nus hom plus bel ne vit.
Si oel sont gros por le plorer ; nus ne s'en peüst soëler d'els esgarder s'il fussent liés , mais del plorer sont empirié.
Sa face resanle soleus quant au matin apert vermeus.
Au nés n'a bouce n'a menton n'avoit ne barbe ne grenon.
Grailles par flans et grans par pis , la car blance com flors de lis , bras ot cras , mains blances com nois.
Je ne cuit que voiés des mois nisun plus bel de son eage , plus fort , plus vaillant ne plus sage.
Reube porprine vestue ot , si fu laciés au mix qu'il pot.
Desfulés fu joste s'amie , qui de biauté nel passoit mie.
Desfulee fu ensement u ele atent son jugement.
Cief a reont et blonde crine , plus blanc le front que n'est hermine.
Greve avoit droite et bien menee.
El palais fu escavelee.
Suercils brunés , iex vairs rians , plus que gemme resplendissans.
Nul contrefaire nel porroit.
Çou ert avis qui l'esgardoit que a ses iex n'aperceüst , fors as larmes , que tristre fust.
Sa face de color tres fine , plus clere que nen est verrine.
Et les narines ot bien faites , com se fuissent as mains portraites.
Bouce bien faite par mesure , ainc ne fist plus bele Nature.
Miex faite estature pucele nen a , ne roïne plus bele.
Les levres por baisier grossetes , si les avoit un peu rougetes.
Li dent sont petit et seré et plus blanc d'argent esmeré.
De sa bouce ist si douce alaine vivre en puet on une semaine ; qui au lundi le sentiroit en la semaine mal n'aroit.
Le col a tel et le menton com apartient a la façon.
La car avoit assés plus blance que n'est nule flors sor la brance.
Le cors a tel et si bien fait que s'on l'eüst as mains portrait , grailles les flans , basse le hance.
Molt li siet bien sa destre mance.
Blances mains et grailles les dois , lons par mesure , forment drois ; n'a si sage home el pavement qui sace eslire le plus gent.
De lor biauté tot s'esbahirent quant u palais entrer les virent.
N'a si felon home en la cort qui de pitié por eus ne plort , Molt volentiers dont trestornaissent le jugement se il osassent.
Mais li rois fu si fort iriés que d'aus ne li prendoit pitiés.
Oiant aus les a fait jugier et en aprés estroit loier.
En un plain enmi la cité , la ont .III. serf espris un ré.
Il les a fait andeus mener , el fu les commande a jeter.
Quant li baron loier les virent , de totes pars grant duel en firent ; par grant pitié et par douçor pleurent el palais li pluisor , et dient tot tant mal i furent quant sifaitement morir durent.
Se il peüssent et osaissent , de grant avoir les racataissent.
Li dus qui lor anel trova quant la pucele le jeta , rendre lor va , molt fist que ber.
Onques nel vaut avant porter , tant forment pleure de pitié.
Envers le roi s'a aproismié.
Le dolousement qu'il oï li a isnelement jehi.
Li rois les ra fait apeler por çou quis veut oïr parler.
Andeus les a mis a raison ; Flore demande com a non.
Cil li respont : « J'ai a non Floire.
Aprendre ere alés a Montoire quant Blanceflor me fu emblee.
Or l'ai en cest païs trovee.
Sor sains jurrai que Blanceflor ne sot quant j'entrai en la tor ; et , se vos venoit a plaisir , quant nel sot , n'en devroit morir.
Por moi et por li m'ociois , saciés de fi que çou est drois.
Tote en ai le coupe et le tort , por moi est el jugie a mort.
» Blanceflor en est molt marie : « Sire , fait el , je sui s'amie et je sui par foi l'oquison por coi il monta el doignon : se il n'i seüst Blanceflor , ja ne montast en vostre tor.
Grans dolors ert s'il muert por moi.
Il est d'Espaigne , fius de roi.
Par droit doit vivre et jou morir , sire , s'il vos vient a plaisir.
» Flores li dist : « Nel creés mie ! Ocïés moi , laissiés m'amie ! » Il lor dist : « Ambedoi morrés sans demorer , ja n'i faurés.
Jou meïsmes vos ocirrai et de vos .II. les ciés prendrai.
» S'espee tote nue a prise.
Blanceflor saut , avant s'est mise , et Flores le reboute arriere : « N'i morrés pas , fait il , premiere.
Hom sui , si ne doi pas soffrir que devant moi doiés morir.
» Devant se met , le col estent.
Blanceflor par le main le prent : « Grant tort avés ! » Met soi avant , son col estent tot en plorant.
Cascuns voloit avant morir et l'anel ne pooit soffrir.
Tot cil grant pitié en avoient qui tel duel faire lor veoient.
Li baron qui les esgardoient par la sale molt en ploroient.
Ja n'ert mais fais nus jugemens dont aient pitié tant de gens.
Lors en ot li rois grant pitié , ja soit çou k'ait le cuer irié , que cascun valt avant salir por çou que primes veut morir , et voit tant tristement plorer : de pitié nes pot apeler.
Quant Blanceflor a esgardee de la pitié li ciet l'espee.
Cil qui le voient en sont lié , pleurent de joie et de pitié.
Et li dus qui trova l'anel l'a esgardé ; molt li fu bel.
Or voit que lius est de parler.
Molt se paine d'els delivrer.
Dont en apele les barons : « Signor , fait il , bien deverions tot consillier a no signor de cest plait qu'il fust a s'onor.
Mais de çou qui lor est jugié me sire ait merci et pitié , mais que Flores nel çoile mie que tot son engien ne li die , comment il entra en la tor et com il conquist Blanceflor.
Et que dira on s'il l'ocit ? N'est pas grant los , si com je cuit ! Se il les .II. enfans afole , molt en istra male parole.
Molt vauroit mix , si com j'espoir , trestot l'engien Flore a savoir et confaitement il entra en la tor , et qui l'i aida.
Li rois molt grant pris en aroit , ce m'est avis , et mix seroit.
Et quant il l'engien en saroit , contregarder mix s'en porroit.
Ensi fera il s'il est sages.
» Tot dient ce seroit damages se il tex enfans ocioit : « Laist les aler , se il nos croit ! » Et quant li rois lor los en a , bel l'en fu , si lor otria pardon de mort , mais voir en die , si ciere com il a sa vie et la vie de Blanceflor , comment il entra en la tor.
Flores respont : « Voir n'en diroie , por nul destroit k'avoir en doie , se ensement ne pardonés , se sor aus poësté avés , a tos ceus qui m'i ont aidié et secourut et consillié.
» Li rois s'en est molt coreciés et dist : « Ja nen iert otroiés li plais que vos me requerés.
Certes andoi ançois morrés.
Ja tant n'ere entrepris de plais que cis otrois vos soit ja fais.
» Dont saut uns evesques sor piés , qui del pardon estoit molt liés , que on tenoit a forment sage , si parla oiant le barnage : « Biaus sire rois , et çou que vaut se tu l'ocis ? A lui n'en caut ! Fai çou que loent ti baron , vis m'est que c'est sens et raison.
Flores li enfes ne dist mie que il soient de ta baillie ; puet estre gré ne t'en saront car de ta poësté ne sont.
Mais çou que tu pués pardoner lor pardone , si fais que ber.
Miex vaut molt l'engien a oïr que les enfans veoir morir , car damages seroit molt grant s'ensi moroient li enfant , car de lor biauté n'est mesure.
Plus biax ne fist onques Nature.
» Tot escrient : « Boin est a faire ! Otroie lor , roi deboinaire ! » Ensi prient trestot merci ; et quant li rois les a oï , nes vaut pas contredire tous , pardone lor , si fait que prous.
Tot li baron l'en mercïerent et de cel fait molt le loerent.
Molt s'en sont fait li enfant lié.
Flores son conte a commencié assés haut , que cil de la cort l'oïrent tot et mu et sort , et dist comment il a erré des icel jor que il fu né , com il l'ama en sa contree , confaitement li fu emblee.
Le duel qu'il fist lor a conté , com il issi de son regné por Blanceflor s'amie querre , son oirre par mer et par terre , et com en Babiloine vint , et com ses ostes cier le tint , et comment il le consilla , et comment l'uissier engigna , com fu portés en la corbeille ( lors tinrent tot a grant merveille ; li rois meïsmes en a ris ) , aprés , com il fu entrepris dedens la tor et abaubis quant il fu presentés Gloris , et com il fu desi que la que li amiraus les trova.
Tot a conté , sa raison fine et humlement le roi encline , as piés li ciet , merci li crie por Diu qu'il li renge s'amie , car se il pert sa druerie , dont veut miex la mort que la vie.
Et li rois a fait molt que prous , Flore a le main prist voiant tous et aprés a fait grant francise , par le main a Blanceflor prise et Flore par le main reprent.
Aprés a parlé frankement : « Je vos rent , fait il , vostre amie.
» Flores molt forment l'en mercie.
Andoi li sont keü as piés , a grant joie li ont baisiés.
Li rois les a fait redrecier , Flore veut faire chevalier.
Des millors armes que il ot le conrea au miex qu'il pot.
Li rois , quant l'ot fait chevalier , mener les fait a un mostier , s'amie li fait espouser.
Aprés fait Gloris demander.
Par le consel de Blanceflor l'a prise li rois a oissor ; mais Blanceflor molt li pria , quant Gloris eüe avera tot l'an , por Diu que ne l'ocie , ains le tiegne tote sa vie.
Et Flores ausi l'em pria ; Blanceflor molt grant joie en a.
Et li amirals lor otrie qu'il le tenra tote sa vie.
Gloris molt grant joie en a fait , vers Blanceflor adont se trait , .C. fois le baise doucement.
L'amirals par le main le prent , corone d'or li fait porter et comme s'oissor honerer.
Quant par la sale fu moustree , devant sa gent l'a coronee.
Tot li baron de la cité a la feste sont assanlé.
Cele feste fu molt joïe , et bele et boine et molt jolie.
Lyons i betent et grans ours , grant joie i a de jougleours ; totes manieres d'estrumens i sonent dehors et dedens.
Molt grant joie i ont demené cil qui a la feste ont esté.
N'i ot si povre jougleour .IIII. mars d'argent n'ait le jour et boin ronci et un mantel.
Tot s'envoisent et bien et bel.
Flores son boin oste manda et le portier pas n'oublia.
Atant fu l'aige demandee ; li cambrelens l'a aportee.
Quant lavé ont , si sont assis.
Li amirals assiet Gloris dejouste soi comme s'oissor , d'autre part assiet Blanceflor.
Flores s'assiet joste sa drue ; tel joie en a quant l'a reüe , por estre ocis dont nel laissast que voiant tous ne le baisaist.
Par le palais auquant s'en rient et en riant içou li dient : « Flores , a cel més vos tenés ! Bien vos fera se vos l'amés ! » La ot feste joieuse et grant ; bien i servoient li serjant.
Claré portent li boutillier , n'i ot hanap ne fust d'or mier ; en boins hanas ovrés d'or fin aportoient claré et vin et espandent par le maison.
Trestot s'enyvrent li garçon.
Ne saveriés més porpenser que la ne veïssiés porter , grues et gantes et hairons , bistardes , cisnes et paons , niules , oublees , gibelés et pastés de vis oiselés ; et quant il ces pastés brisoient , li oiselet partot voloient ; adont veïssiés vos faucons et ostoirs et esmerillons et molt grant plenté de mouskés voler aprés les oiselés.
La oïssiés les estrumens , vïeles et encantemens.
Molt demenoient grant baudor a ceste feste li pluisor.
Atant es vos .X. chevaliers qui aportent a Flore briés.
Devant l'amirail s'aresterent et lui et Flore saluerent.
De son pere noncent la mort et de sa mere le duel fort : « Sire , font il , de par tes homes les plus vaillans ci venu somes , que en vostre terre venés.
Tote est en pais , tres bien l'avrés.
» Quant Flores ot qu'est mors ses pere , grant duel en fist , et de sa mere : « Sages hom et hardis gerriers et biax et larges vivendiers , ahi ! fait il , biax tres dous pere , et vos , bele tres douce mere , qui si malement m'atornastes quant mon pere consel donastes ! Vos li loastes par amor que vendist bele Blanceflor , que mes peres voloit ocirre par mautalent et par grant ire , et por içou que il cuidoit que por Blanceflor me perdoit.
Vos saviés bien que je morroie et que sans li pas ne vivroie ! Vostre boin anel me donastes quant vos querre le m'envoiastes ; vos saviés que je la verroie por vostre anel que je portoie ! Ja mais mere tel ne donra a son fil , tant ne l'amera.
Diex face merci a mon pere et a la roïne ma mere ! » Flores ensi se dementoit , molt doucement le regretoit.
Il et s'amie grant duel font.
Vers l'amirail regardé ont , boinement li ruevent congié , et il en a son cuer irié et dist : « Se volés remanoir , vos arés bien vostre voloir.
Je vos feroie coroner et riche roiame doner.
Riche roiame vos donroie et d'or fin vos coroneroie.
Ahi ! dist il , Flores amis , car remanés en cest païs ! Vos serés mes confanoniers et mes plus privés consilliers.
» Flores dist pas ne remanroit , mais l'amirail du sien donroit , sa ciere coupe k'aporta , et dist qu'il le racatera , qu'il l'avoit au portier donee.
De .C. mars d'or l'a racatee.
Flores a son oste apelé , molt grant avoir li a doné.
.X. coupes d'or et .XX. d'argent li fait doner joieusement , que nul contredit n'i a mis , et .XX. pailes et .XX. samis et .VII. somiers de sebelins , .C. porpres et .C. osterins ; et une riche coupe d'or qu'il aporta de son tresor done a s'ostesse Licoris , et .X. mantiaus que vairs que gris.
Cascun de ceus de la maison dona u paile u siglaton.
Molt boinement a pris congié et il l'ont trestout convoié , et l'amirals le convoia , au departir molt le baisa.
Li enfes Flores s'en revait , molt riche convoi li ont fait , molt l'ont baisié et acolé et a Damlediu commandé.
Et il les a salués tous com cil qui ert sages et prous.
Flores s'en va liés et dolans , une eure liés , l'autre pensans.
Forment li poise de son pere que il est mors , et de sa mere.
De l'autre part joie mena de Blanceflor que o soi a.
Oï avés com ert perdue : tant le quist que Diex l'a rendue.
Flores s'en va , s'amie en maine.
Tant a erré a quelque paine qu'en son païs est revenus et a grant joie receüs.
Tot li baron contre lui vinrent , a l'encontre grant joie firent.
Et la mere de Blanceflor mena grant joie a icel jor , car remese ert escaitivee , dolante , en estrainge contree.
Or est Flores en son païs a grant joie entre ses amis.
Sa corone li aporterent , par la flor d'or li presenterent.
Flores se fait crestïener et aprés a roi coroner.
Por Blanceflor , la soie amie , mena puis crestiiene vie.
.III. archevesques ot o soi qui sont de crestiiene loi.
Sa corone li presignierent et saintement le baptisierent.
Quant il se fu crestiienés , tos ses barons a apelés , si lor prie par boine amor qu'il croient Diu Nostre Signor et croient en sainte Marie , nel laissent pas , coi que nus die , et si prengent hasteement por l'amor Diu baptisement.
Trestot si baron li pluisor se baptisierent a cel jor ; saciés que peu en demora , por lor signor qui lor pria.
A baptisier la gent vilaine dura bien plus d'une semaine.
Qui le baptesme refusoit ne en Diu croire ne voloit , Flores les faisoit escorcier , ardoir en fu u detrencier.
Quant cel regne ot a Diu torné , Flores a un duc esgardé , le plus fort et le plus vaillant , le plus preu et le plus poissant ; au plus rice duc de s'onor dona la mere Blanceflor.
Estes le vos bone eüree ; molt l'a Fortune relevee ! Fortune qui l'ot mise jus tost le ra relevee sus , quant sa fille voit coronee , ele rest ducoise apelee.
A Damlediu grasses en rent et sel mercie doucement.
Chi fenist li contes de Floire.
Diex nos mece tos en sa gloire ! Chi fine de Floire et de Blanceflor .