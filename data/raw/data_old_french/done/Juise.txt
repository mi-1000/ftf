Sanior, oiez raison glorïose et saintisme!
Del ciel en est la voiz, de paradis la vie.
Deus la tremist en terre por amendeir noz vies,
Kar tot sumes turneit a dol et a martyre.
Nos n'avons cariteit, la foiz s'en est fuïe;
Aleie en est en ciel, tote l'avons guerpie.
Perdue avons la loi ke donat nostre sire,
Ne nos ramembret mie del grant jor del juïse.
Or oiez la raison, c'onques teiz ne fut dite,
Ne teiz nen iert ja mais, por tant ke secles vive.
Uns angles l'aportat de la terre d'Egypte,
Faite fut en Egipte la u Deus fut nurriz;
Par la boche d'un angle la fist uns sainz hermiz
En dis et set anees ke unkes pain ne vit,
Ne ne manjat de char et si ne biut de vin,
Mais de la glore Deu fut totens raempliz.
Or vos mande del ciel la virgene Marie:
Se vos bien entendeiz ceste raison saintisme,
Corone en porterez devant Deu al juïse.
Ci comence de Deu teil raisons a venir,
Se vos bien l'entendeiz, s'en avreiz paradis,
Corone en porterez devant Deu al juïs
Et Deus le vos otroit par la sue mercit.
Des or mais vos dirai del grant jor del juïs
Quant Deus repairerat et li munz iert finis;
Il n'iert d'or ne d'argent, de casteaz ne de cis,
Mais de noz, pecheors, qui Deu n'avrons serviz,
Car tuit repairerons devant Deu al juïs.
Teilz angoisse ne fut puis ke Deus lo ciel fist
Cum serat icel jor ke terre prendrat fin.
Perdut avrons l'orgul doleros c'avons ci
Et les lasses de femes et manches et traïns,
Manteaz et garnimenz, dont eles funt teil pris;
N'avront aneaz elz doiz ne harpons al col mis,
Ne braz avant jeteit par orgulh ne par pris.
Par orgul perdit l'angles et Deu et paradis,
Car si ferunt tot cil qui en orgul seront pris.
Plus at feme d'orgul, si cum la letre dis,
Ke n'ait hom nuz en terre qui de mere soit vis;
Tant embracent richeces dont eles funt tel pris,
L'une le fait por l'atre par orgul et par pris.
Ce n'est mie por Deu ne ameir ne servir,
Ne por les lasses d'anrmes sorcurre ne garir,
Mais por enfer conquerre, embracier et tenir,
C'anzois i soient enz ke li puiz sot empliz
Et avoir granz angoisses ke veniet li juïs.
La mors iert obliee qui nos mentenrat si;
Puis ke ele venrat iciz jois iert guerpis,
Petit en porterons, las nos! cant a la fin.
En un dolent drapel iert li cors sepeliz,
Buteiz iert en la terre as nuz vers poverins,
Ki manjeront la char et trencherunt par mi
Et si rorunt les olz et la boche et lo vis.
Li orguelz de cest secle revient a petit pris
Et cant la mors prent l'omme, li cors vait angoissant,
La lasse d'anrme vait par tot lo cors fuiant.
Li diable l'en chacent mut angoissosement,
Fierement la requierent et derrier et devant,
Ses doleros pechiez li vunt renovelant
Et sa lasse de vie c'at demeneie tant.
Sor lo piz li assïent a la boche devant :
(Si dïent a la lasse que bien l'ot et entent)
« Za fors en venreiz vos, car ne poeiz garir,
La mors est angoissose et l'anrme est emarie,
Ele voit les diables qui ne s'atargent mie.
L'anme huchet el cors: « Damme sainte Marie,
Li diable li mostret sa dolerose vie,
En sa main tient la chartre ke il en at escrite.
« Lasse, por koi l'apeles? de sorcurs n'avras mie!
Or oiez que dist l'anme de cel cors que guerpist :
« Cors, maldiz soies tu, ensi cum Deus te fist,
Vullet u non la lasse, il l'estuet fors issir.
Li cors remaint en terre, l'anme en vait en exil.
Diable ne manjouent ne pain ne char ne vin,
Mais les anmes des cors ke Dammledeus i mist :
Celes ardent, devorent et detrenchent par mi
Des le lundi al main entrosc'al semedi
Endroit le cok cantant, dont repaire li spirs,
Sor la tombe s'asïet la u li cors se gist.
Se li cors at bien fait et il est en bien pris,
L'anme li rent de Deu et grasces et mercis :
« Cors, benoiz soies tu! bon sanior ai servit,
Se li cors at mal fait et il est en mal pris,
L'anme revient al cors, durement lo maldist :
« Lerres, que faites vos? Ke giseiz vos ici?
La ne rireiz vos mais dont venistes ici,
Ne ja mais ne verreiz ne parent ne amis
Ez doleros tormenz que vos estuet sofrir.
De trestotes ces anmes ki cest secle ont guerpit
Ne seit ne clers ne moines tant canteir ne tant lire
Ke nuz puist onkes dire u cez anmes vertisent,
Ne u prendent osteil, ne u soit li lor vivres.
Volentiers revenroient por lur angoisses dire,
Ja ne revenront mais, anz venrat li juïses.
La venront li dolent qui Deu n'avront servi,
Ki n'orent cariteit ne de povre merci;
Cil relevront lo jor ke Deus devrat venir,
Dont mosterrat ses plaies ke il por nos sofri.
Comment ke li plaiz prendet, il n'avront ja merci,
Car Deus les maldirat qui onkes ne mentit,
En la chartre d'infer qui ja ne prendra fin.
Oï, sanior et dames! com laide atente at ci,
Ki voz cors aveiz tant et gardeiz et nurriz.
Par la mort ancoissose i passereiz par mi,
A grant dol revenront cist las cors a la fin.
Hom non est en cest secle tant amez et serviz,
Tant ait or ne argent ne casteaz ne païs,
Puis ke l'anme en est fors, ke il ne soit toz viz,
Ne tant l'aimet nuz hom qu'il lo vulet veïr.
Bien encovienie a vers puis qu'il est enfoïz!
Ciz secles nos at toz traïz et avogleiz,
Hom non est en cest secle tant serviz ne amez,
Tant ait or ne argent ne chasteaz ne citeiz,
Pelizons vairs et gris et manteaz engoleiz,
Puis ke l'anme en est fors, qu'il ne soit avileiz.
Ohi de noz las cors que nos par amons si!
De boivre et de mangier, de cacier, de vestir,
Des deliz de cest secle li faisons son plaisir.
Cum plus l'engrasserons et ferons son delit,
Plus en rorunt li ver cant venrat a la fin.
Tant vit li hom al secle cum Deu vient a plaisir,
Et cant la mors li prent, li cors angoisse si
Ke les veines del cuer li detrenchent par mi.
Grant angoisse at li cuers cant l'anrme en doit issir,
Donc remaint li orguez et li doleros pris
Et la lasse de vie ke nos maintenons ci.
Kant Deus repairerat al grant jor del juïs,
Il nos demanderat cum nos l'avons servit.
Gardons ke nos soions porpenseit et garnit,
Ke ce aions ovreit ke Deu vienie a plaisir
Et respondre puisons devan Deu al juïs.
La ne prenderat nuz ne conseil ne respit,
Tuit li bon avoc lui iront en paradis,
Et li mal en infer u ja ne prendront fin.
A Deu li noz orguelz lo jor par iert si vilz
Ke nos n'avrons vestit pelizons vairs ne gris,
Ne les lasses de femes ne mantealz ne traïns.
Ja ne serons a plait, se Deu n'avons servit,
Des pechiez k'avons fait, parveüt et garnit.
Al cors parlerat l'anrme al jor del grant juïs :
« Ohi, cors doleros! por koi t'ai tant servit
La trembleront li mal lo jor par teil aïr
Ke parmi les genchives entrosk'as sobreciz
Venront les denz ensemble d'angoisse del juïs.
(La iert li reprochiers de Damledeu servir.)
Or oiez de cele anme ki Deu avrat servit
Et qui out cariteit et de povre mercit.
Blans vestimenz avrat, glorïos et floriz,
Ki plus reluiront cleir ke soloz n'esclarcit :
Ce iert senefiance k'ele avrat paradis.
Prendeiz garde as bons sainz qui sorent Deu servir
Et al mund preecherent et reciurent martyr;
As povres besinos penerent de servir,
N'orent cure d'avoir encontre Deu tenir.
Or sunt riche et manant de la celeste vie,
Li cors en sunt servit en mostier et en glise;
Teil joie ont devant Deu ke nuz clers ne seit dire,
Car si avront tuit cil qui feront son servise.
La serunt li bon povre devant Deu en tel pris,
Ki orent fain et soit por lo grant Deu servir.
Ki kis ait decaciez, Deus nes avrat pas viz,
Blans vestimenz avront, glorïos et floriz.
Ki ki fallet a siege, ilh i seront assis,
Les sieges Damledeu avront en paradis.
Ce reconte sainz Polz, ki les duelz d'enfer vit :
Cant entrat en enfer por l'angoisse veïr,
Iluec trova un home et une feme ardenz.
Parmi les cors avoient nonante nuef tormenz,
Li flanc et li costeit ardoient as dolenz,
Diable lur ardoient les boches et les vis.
Sainz Polz les apelat, or oiez k'il lur dist :
« Diva, contes a moi ton tres doleros lit
« Or entendeiz, beaz sire, la nostre male vie,
Or vos dirai d'enfer, lo doleros païs,
Cum fut faiz et creeiz et storeiz et assis.
Cil qui gardent enfer furent de paradis,
Si furent orguillos envers Deu qui les fis,
Jus les en avalat et enfer en emplis.
Hom n'i puet troveir fonz et terre n'i prent fins,
Ce reconte sainz Poz qui les duez d'enfer vis.
La irunt tuit icil ki Deu avront guerpit.
Il i at nuit obscure ke om n'i puet veïr,
Onkes n'i luist soloz, ne jors n'i esclarcist,
Ne ja ne ferat mais, por tant cum Deus soit vis.
Cant diable repairent de querre les chaitis,
En enfer si s'en rentrent, lo doleros païs,
Li uns manjoue l'autre et detrenche par mi.
Mut sunt lait li sanior ki gardent cel païs,
Les goules ont baees, dont li tenebrors ist.
Ceps i at et charcanz et mut doleros liz
Et buies et chaainnes as anmes comburir.
Li serpent sunt avoc, qui detrenchent par mi;
Une aiwe i at corant, d'enfer en eist li rius.
- Ce recunte sainz Poz, ki les duez d'enfer vit. -
La turs de Babilone, s'astoit fers et aciers,
En une petite hore l'avroit par mi trenchit.
La baniet hom trois foiz cascon jor les chaitis,
En aprés les met hom ez caldieres bolir
Et puis les remet hom sor les rosteaz rostir.
Ci comencent angoisses dolentes a venir.
Teil fain at en infer vos ja porreiz oïr,
Ke por trestot lo pain c'unkes Dammledeus fist,
Des k'il format Adam entroske al juïs,
S'il l'avoient mangiet et lo mont transglotit,
N'avroient en enfer lor grant fain aemplit.
En aprés ont teil soit cum ja poreiz oïr,
S'avoient la meir biute et les aiwes en fin
Et lo ciel et la terre avoient englotit,
N'avroient en infer lor grant soit acomplit.
Iteilz sunt les angoisses ke elz estuet sofrir.
Mut ont grant deseier del grant Deu a veïr,
Nel puent oblier ne par nuit ne par dis,
Il nel verront ja mais, por tant cum Deus soit vis.
Cant Deus repairerat al grant jor del juïs,
Ce nen iert mie plaiz qui soit mis en respit.
L'uns ne dirat a l'atre : « Amis, aidiez me ci,
Volentiers s'en fuiroient, sez astoit consentit.
Ja nen movront les piez, la boche ne lo vis,
Ne ne clorunt lor oil, ne seront tant hardit.
En teil osteil irat qui Deu avrat guerpit,
De nonante nuef plaies iert chascon jor serviz.
Qui fist que enfanz furent et que avant ne vindrent,
Et li petit enfant qui ensi sunt murdrit
A tort et a pechiet et noiet et ocis,
Cil iront tuit ensemble devant Deu al juïs,
Clameront soi a Deu qui ciel et terre fist;
Cil lor en ferat droit qui onkes tort ne fist.
Grans tormenz en avront cil qui les ont murdriz
En la chartre d'infer u ja ne prendront fin.
La avrat tante femme et tant home enmari
Et tant faz crestoien qui Deu n'avront servi
Des richesces qu'il orent et des avoirs colhiz,
Ke il doneir deüssent as povres et mendis.
Asseiz avront angoisses, ja non iert contredit,
Mis serunt en la chartre u Herodes fut mis.
N'i avrat saint ne sainte, apostle ne martyr,
Ne angle ne archangle ke onkes Deus fesist
Ki d'userier apele Damrideu al juïs,
S'il est pris en usures, ke Deus en ait mercit,
Ne ja eisset d'infer, por tant cum Deus soit vis.
Ohi! dolenz orguez, quant home avras traït!
Quantes beles joventes as tolut paradis
Et quant bel baceleir, jovencel et mechin
Feras ardoir el fou u ja ne prendront fin
Et freres et serors et uxors et mariz !
Ne fut ainc si granz duelz puis ke Deus l'angle fist
K'il serat a cel jor ke seront departit.
La soi departeront et parent et ami,
La guerpirat li peres et la mere son fil.
« Oi, filz », dirat la mere, « dolente vos guerpis. »
« Et je vos, bele mere, et chaitis et mariz,
Veeiz ici lo regne u remanront toz dis,
Dont lor vient fous et flame qui art tot lo païs.
Ci remanront ja mais, por tant cum Deus soit vis.
Cum lasse desevrance, las nos! tant at ici.
Tuit li terrien sanior ke nos avrons servi,
Il nos faldront trestot cant venrat al juïs,
Li plaiz n'iert mie lur lo jor a maintenir,
Anz iert al creator qui trestot lo mont fist.
En une chartre anciene el parfunt seront mis,
Unkes n'i luist soloz, ne jors n'i esclarcist;
La entrat nostre sire por noz anmes garir.
Tant i at de parfunt, si cum li angles dist,
Cum del ciel a la terre et ke ferons, chaitif?
Mut par iert grant li duelz devant Deu al juïs;
La seront clerc et moine et paien et juïs
Et li faz crestijen ki Deu n'avront servis.
U iert pris cil avoirs que la iert departiz?
Or oiez des granz signes qui de devant venront :
Li ciez abaisserat a la terre parfunt,
La terre crollerat trosk'en abisme el fonz,
Li soloz et la lune lur beateit changeront,
Li jors devenrat nuiz et del ciel plovrat sons,
Ne fut ainc si granz duez puis ke Deus fist Adam.
Li halt munt enz ez aiwes d'angoisses verseront,
Les estoiles del ciel jus a terre cheront.
Dont venrat une nue devers lo ciel amont,
Ki iert tant tenebrose por l'angoisse de nos.
Si en revenrat une de devers orïent
Ki jetrat fou et flamme mut angoissosement
Nuef costes environ, ardant terre en toz senz;
Non iert ja mais mostiers ne vile ne païs,
Nen iert bors ne casteaz ke unkes Deus fesist,
La mers s'en iert fuïe et li monz iert finiz.
Or oiez la novele del grant jor del juïs :
Il sonerat en ciel mes sires sainz Mathius,
Ensemble revenront vostre chars et voz spirs,
De la terre eissereiz doleros et eschis,
L'uns regarderat l'autre, toz sereiz embahis.
Ne fut ainc si granz duez puis ke Deus l'ome fist,
Cum serat a cel jor cant terre prendrat fin.
L'endemain sonerat Marcus en orïent,
Tuit relevront de terre la crestoiene gent.
Al tierc jor sonerat mes sires sainz Johans.
Lo jor verreiz miracles mut mervillos et grans,
La quarte part del ciel derrompre et departir.
Al quart jor sonerat Lucas en camp florit,
Trestuit istront de terre, ja uns nen iert a dire :
Li clerc, li lai, li moine convers et li ermite
Et li faz crestïen qui Deu avront guerpit,
Tot en iront al plait devan Deu al juïs.
La porat Deu veoir qui onkes mais nel vit
Et les plaies avoc que il por nos sofrit.
Or oiez ke dirat nostre sire a la fin :
« Ge vos ai toz refaiz et ameneiz ici
Nichodemus i ert, cui granz pitiez en prist.
Tuit avons parjuret, li grant et li petit,
Et sa mort et ses plaies ke il por nos soffrit.
Li espirs repairat, al tierc jor surrexit,
Si en alat en ciel visiteir ses amis.
Or deprions tuit Deu par la sue mercit
K'aleir puissons od lui a la joie senz fin,
A la dextre partie avoc la sainte companie.
Amen.
Ore depriun tuit Deu et la soue merci
Et la sainte virgine ou Deu char et sanc prist
Que sa joie aiun tuit devant lui al juïs,
Cum cil del ciel quant virent Deu venir,
Cumme s'aparut entre els et si dist: «
Et dunc respundrez : « Bel sire, unc ne te vi,
Et Deu lor respundra : « Ne l'avez deservi.
Par un dolent devendres iert li juïs,
Si cumme la noit iert alee et li jors ert esclarciz,
Dunc apara la crois ou Dampnedeu fu mis,
Et Deu vendra aprés al terme qu'il i mist.
Endreite ore de prime tuit ierent al juïs
Et a oure de tierce tuit li saint altresi,
Et a ore de midi ara Deu ses jugemens diz,
Et a oure de none tuit ierent departiz,
Et a oure de vespre li bon el champ flori.
Dunc parlera nostre sire quant li plais ert finiz :
« Alez li maleet, tolez vos de devant mi!
Qui por lui fera bien, si l'ara tot dis,
Tele joie ara qui Deu voudra servir.
Dampnedeu nos prenge a sun oes a la fin.
Ci finist le livre del Dampnedeu juïs.
Deu nos prenge a sa part par la soue merci !
Amen.