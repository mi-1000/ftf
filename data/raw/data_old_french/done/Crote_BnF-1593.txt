cui que il soit lait ne bel
Cmmenciero uos uoil fablel
por ce qu’ il m’ est conté et dit
Que li fablel cort et petit
Anuient mains que li trop lonc
Or escoutez ci aprés donc
Que il auint a vn vilain
Sor coissin tot plain d’ estrain
Se degratoit delez son feu
Et sa fame fu en son leu
De l’ autre part seur une nate
Et li vilains qui se degrate
Engnempoi sa coille et son vit
Sa fame apele que il vit
Dame foi que vos me deuez
Or deuinez se uos sauez
Qu’ est ce que ie tieng en mon poing
Et cele qui ne fu pas loing
Li respont qui n’ est pas cöarde
Li malëoiz feus le uos arde
Ie cuit que ce soit uostre andoille
Par mon chief ainçois est ma coille
Fet li vilains qui gist souine
vos n’ i pas bone deuine
Et la dame tout coiement
Taste a son cul isnelement
Semblant fet qu’ ele se desfrote
S’ a troué une masserote
Qui ert plus grosse que pois
A soi la sache de
A tout le poil a li la tire
A son seignor commence a dire
Sire fet ele or gaigeroie
A uos se gagier m’ i osoie
Qu’ a moz ne deuineroiz
que ie tien cj entre mes dois
Et g’ i met denree de vin
Fet li vilains par saint martin
fu faite la fermaille
et cele la crote li baille
Li vilains la prent et si taste
Par foi fet il ie cuit c’ est paste
Por ce qu’ ele est petit mole
Par mon chief c’ est fausse parole
Fet la dame mout hautement
vos mentez au commencement
Or n’ auez que moz a dire
Par le cuer dé ie cuit c’ est cire
Que ou que soit auez trouee
Par foi c’ est mençonge prouee
Fet cele qui le tient por sot
Or n’ auez a dire q’ un mot
Et cil en sa gole dedenz
La masche et mere entre ses denz
Que paor a que il ne perde
Par le sanc dé fet il c’ est merde
Or m’ en puis bien Aercep
Par mon chief vos auez dit voir
Ce est merde tot A estrous
Iamés ne gaigerai a vos
Deable vos ont fait devin
Ie vos doi denree de vin .