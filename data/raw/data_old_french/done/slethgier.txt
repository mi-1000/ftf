Dominedeu devemps lauder et a sus sancz honor porter; in su'amor cantomps del ·sanz quae por lui augrent granz aanz; et or es temps et si est biens quae nos cantumps de sant Lethgier.
Primos didrai vos dels honors quae il awret ab duos seniors; apres ditrai vos dels aanz que li suos corps susting si granz, et Ewruïns, cil deumentiz, que lui a grand torment occist.
Quant infans fud, donc a ciels temps, al rei lo duistrent soi parent qui donc regnevet a ciel di : cio fud Lothiers, fils Baldequi.
Ille amat Deu, lo covit; rovat que litteras apresist.
Didun, l'ebisque de Peitieus, lui ·l comandat ciel reis Lothiers.
Il lo reciut, tam ben en fist, ab u· magistre sempre ·l mist qui ·llo doist bien de ciel saveir, don Deu servir per bona feid.
Et, cum il l'aut doit de ciel art, rende ·l qui lui lo comandat.
Il lo reciu, bien lo nonrit; cio fud lonx temps ob se lo ·s ting.
Deus l'exaltat cui el servid, de Sanct MAXENZ abbas divint.
Ne fud nuls om del son juvent qui mieldre fust donc a ciels temps; perfectus fud in caritet, fid aut ·il grand et veritet, et in raizons bels oth sermons; humilitet oth por trestoz.
Cio sempre fud et ja si er : qui fai lo bien, laudaz enn - er; et sanz Letgiers sempre fud bons, sempre fist bien u que el pod.
Davant lo rei en fud laudez; cum il l'audit, fu ·li ·n amet.
A se ·l mandat et cio li dist : a curt fust, sempre lui servist.
Il l'exaltat e l'onorat, sa gratia li per donat; et hunc tam bien que il en fist, de Hostedun evesqu'en fist.
Quandius visquet ciel reis Lothiers, bien honorez fud sancz Lethgiers.
Il se fud morz, damz i fud granz.
Cio controverent baron franc, por cio que fud de bona feit, de Chielperig feïssent rei.
Un compt'i oth, pres ·en l'estrit; ciel eps num auret Evruï.
Ne vol reciwre Chielperin, mais li seu fredre Theoiri; ne ·l condignet nuls de sos pers, rei volunt fair'estre so gred.
Il lo presdrent tuit a conseil, estre so gret en fisdren rei.
Et Ewruïns ott - en gran dol, porr - o que ventre no ·ls en poth.
Por ciel tel duol rova ·s clergier, si s'en intrat in un monstier.
Reis Chielperics tam bien en fist, de sanct Lethgier consilier fist.
Quandius al suo conseil edrat, incontra Deu ben si garda, lei consentit et observat, et son regnet ben dominat.
Ja fud tels om, Deu inimix, qui l'encusat ab Chielpering.
L'ira fud granz cum de senior, et sancz Lethgiers oc s'ent pavor.
Ja lo sot bien, il le celat, a nuil omne no ·l demonstrat.
Quant ciel'irae tels esdevint, Paschas furent in eps cel di.
Et sancz Lethgiers fist son mistier.
Missae cantat, fist ·lo mul bien; pobl'e ·nlo rei communïat et sens cumgiet si s'en ralat.
Reis Chielperics, cum il l'audit, presdra sos meis, a lui ·s tramist; cio li mandat que revenist, sa gratia per tot ouist.
Et sancz Lethgiers ne ·s soth mesfait; cum vit les meis, a lui ralat.
Il cio li dist et adunat : « Tos consiliers ja non estrai; meu'evesquet ne ·m lez teneir por te qui sempre ·m vols aveir.
En u· monstier me laiss'intrer; pos ci non posc, lai vol ester » .
Enviz lo fist, non voluntiers; laisse ·l intrar in u· monstier.
Cio fud Lusos ut il intrat; clerj'Ewruï illo trovat.
Cil Ewruïns molt li vol mel, toth per enveja, non por el.
Et sancz Lethgiers fist so· mistier, Ewruï prist a castïier.
Ciel'ira grand et ciel corropt, cio li preia, laissas lo toth.
Fus ·li por Deu, ne fus por lui, cio li preia, paia ·s'ab lui.
Et Ewruïns fist fincta pais; cio demonstrat que si paias.
Quandius in ciel monstier instud, cio demonstrat, amix li fust.
Mais en avant vos cio aureiz, com ill edrat per mala feid.
Rex Chielperings il se fud mors; per lo regnet lo sowrent tost.
Vindrent parent e lor amic, li sanct Lethgier, li Ewruï; cio confortent ad ambes duos, que s'ent ralgent in lor honors.
Et sancz Lethgiers den fistdra bien, quae s'en ralat en s'evequiet; et Ewruïns den fisdra mel, quae donc deveng anatemez.
Son quev que il a coronet, toth lo laisera recimer.
Dominedeu, il lo laissat et a dïable ·s comandat.
Qui donc fud mels et a lui vint, il voluntiers semper reciut.
Cum fulc en aut grand adunet, lo regne prest a deuaster.
A foc, a flamma vai ardant et a gladïes percutan.
Por quant il pot, tan fai de mel, por Deu ne ·l volt ·il observer.
Ciel ne fud nez de medre vius qui tal exercite vidist.
Ad Ostedun, a cilla ciu, donc sanct Lethgier vai asalir.
Ne pot intrer en la ciutet, defors l'asist, fist ·i gran mel.
Et sancz Lethgiers mul en fud trist por ciel tel mel quae defors vid.
Sos clerjes pres ·il revestiz et ob ses croix fors s'en exit.
Porr - o ·n exit, vol ·li preier quae tot ciel mel laisses por Dieu.
Ciel Ewruïns, qual hora ·l vid, penre ·l rovat, lïer lo fist.
HOR EN AUREZ LAS POENAS granz quae il en fisdra, li tiranz.
Li perfides tam fud cruels, lis ols del cap li fai crever.
Cum si l'aut fait, mis ·l en reclus; ne soth nuls om qu'es devengunz.
A terra joth, mult fo afflicz; non oct ob se cui en calsist.
Super lis piez ne pod ester qui toz los at ·il condemnets.
Am las lawras li fai talier hanc la lingua quae aut in quiev.
Cum si l'aut toth vituperet, dist Ewruïns qui tan fud mels : « Hor a perdud don Deu parler, ja non podra mais Deu lauder » .
Sed il non ad lingu'a parler, Deus exaudis lis sos pensaez; et si el non ad ols carnels, en cor los ad etspiritels; et si en corps a grand torment, l'anima ·n awra consolament.
Guenes oth num cui ·l comandat; la jus en cartres l'en menat, et en Fescant, in ciel monstier, illo reclusdrent sanct Lethgier.
Dominedeus in ciel flaiel i visitet Lethgier, son serw.
La labï'a li restauret, si cum des anz Deu pres lauder; et hanc en aut merci si grand, parler lo fist si cum des anz.
Doc pres Lethgiers a preïier, poble ben fist credre in Dieu.
Et Ewruïs, cum il l'audit, credre ·nne ·l pot antro que ·l vid.
Cum il lo vid, fud corroptios, donc oct ab lui dures raizons.
Li cors exastra al tirant; peis li promest ad en avant.
A grand furor, a gran flaiel, si ·l recommand'a Laudebert.
Cio li rova, et noit et di, mel li fesist dontre qu'el viu.
Ciel Laudebert fura buons om et sanct Lethgier duis a son dom.
Il li vol faire mult amet; bewre li rova aporter.
Uarda, si vid grand claritet; de cel vindre, fud de par Deu.
Si cum ruörs in cel es granz, e si cum flamm'es clar ardanz.
Cil Laudeberz, qual hora ·l vid, torne s'als altres, si ·llor dist : « Ciest omne tel mult aima Dieus, por cui tels causa vin· de ciel » .
Por ciels signes que vidrent tels, Deu presdrent mult a conlauder.
Tuit li omne de ciel païs, trestuit apresdrent a venir.
Et sancz Lethgiers lis predïat, Dominedeu il les lucrat.
Rendet ciel fruit espiritel quae Deus li auret per donet.
Et Ewruïns cil biens qu'el fist, cil li pesat; occidere ·lo commandat.
Quatr'omnes i tramist armez que lui alessunt decoller.
Li tres vindrent a sanct Lethgier, jus se giterent a sos piez; de lor pechietz que aurent faiz, il lor absols et perdonat.
Lo quarz, uns fel, nom a Uadart, ab un inspieth lo decollat.
Et cum ill aud tollut lo quiev, lo corps estera sobre ·ls piez; cio fud lonx dis que non cadit.
Lai s'aprosmat que lui firid; entro talia los pez de jus, lo corps estera sempre sus.
Del corps asaz l'avez audit et dels flaiels que grand· sustint.
L'anima reciunt Dominedieus, als altres sanz en vai en ciel.
Il nos aiud ob ciel senior, por cui sustinc tels passïons.
FINIT  FINIT  FINIT  LUDENDO  DICIT