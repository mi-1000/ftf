Incipit lapidarius Evacis regis Arabie quem misit Neroni imperatori per francigenam linguam scriptum .
Hom trovet lisant que Evax , li reis de Arabie , enveiat ad Neron , le emperur de Rume , un livre que il li escrist des natures des pieres , de lur manieres et de lur nuns et de lur culurs et en quele tere eles sunt et quele puissance eles unt .
Mult hi sunt les vertuz cuvertes , mais les aies en veit hom bien apertes .
Li mirie i trovent granz aies a lur medecines , et plusurs aises en vient a cels ki sevent ; ne nuls sages hom ne deit duter que Deus n'i ait mise grant vertut en pieres , altresi cume il at en herbes .
Adamas .
- Adamas est clere cume cristal , mais que ele ad colur de fer brunit ; si la trovet l'um en Indie .
Ele est de si grant durece que ne par fer ne par fu ne pot estre depeciede ne en nule maniere , se ço n'est par le chaut sanc del buc , u hom la muillet , que hom la depiecet sur le enclume od malz ; et des agues pieres ki en fruissent entaillet hom les altres gemes .
Iceste n'est mie greindre de une petite nuiz .
Et en Arabie ad une maniere de adamas ki n'est mie si dure , kar hom la pot depecier senz sanc de buc .
N'est si bele ne de si grant priz , ja seit iço que ele seit greinur .
Un tierz adamas est en Cypre , li quarz en Grece .
A tuz icez est nature a traire fer .
Iceste piere usent enchanteur a lur enchauntement , et ele dunet a hume ki la portet sur sei force et vertut , et si defent de griefs sunges , de fanthomes et de tuz venims , et ele tout ires et tençun , et ele sanet les forsenez , et est a hume defensiun cuntre ses enemis .
Ele deit estre close en or u en argent ; si la deit l'um porter el senestre braz .
Achates .
- Achates est issi apelee pur une ewe ki curt parmi Sizilie ki altresi ad num .
Ele est neire , mes que ele ad plusurs figures : a la fiede de reis , a la fiede de bestes que nature i ad mises .
Une altre maniere de achate trovet hom en l'isle de Crete , ki resemblet coral , ki at grains cume or .
Iceste est bone cuntre venim .
En Indie rat un'altre maniere de achate , u sunt braunches de arbres et farains entalliez .
Iceste tout seit et cunfortet veude .
Un'aultre maniere est une encore ki ad odur de mirre quant l'om le art .
Un'altre i ad ki at sanguines teches .
Une altre ki at colur de cire ; mais , pur ceo que mult en est , si est vile .
Achate defent home ; si li dunet force , sil fait de bone colur , et tel ki dunet bon cunseil e bien en est creut .
Sapphirus .
- Saphir est cuvenable al dei de rei ; ele est resplendissaunte e semblante al ciel quant il est pur sanz nues ; si n'est nule ki ait greinur vertut ne bealtéd .
Hom le apelet sirtites , pur ceo que hom la trovet en la gravele de Libie , aprés les Sirtes .
Mais cele est la mieldre que hom trovet en la terre as Turcs ; icele ne tresluist mie .
Ele est de si grande vertut que ele est par dreit apellee gemme de tutes gemmes .
Ele cunfortet le cors e tient les membres entiers , et veint boisdie e envidie e tolt pour .
Ele getet home de prisun et desliet de forz liens , e ele est bone a faire acorde , e ele est mieldre a vedeir que nule aultre en l'ewe les figures ki dient les choses ki ainz ne furent seues .
A medicine revalt , kar ele refreidet hume ki a trop grant chalur dedenz et ki trop suet ; e si hom la triblet od lait , si est bone a saner malvais malauns .
Ele est bone as oilz et a dolur del chief e al mal de la langue .
Mais ki la portet deit estre mult chastes .
Jaspis .
- Jaspes sunt de dis et set manieres , et ele est de mutes culurs , e creist en multes parties del siecle .
Mais cele est la mieldre ki est verte et tresluisaunte e cele ki ad mieldres vertuz .
Ki chastement la ported , ele defent de fievre et de ydrope , et ele vault a femme ki vait de sun ventre , et ele est a hume defensiun , et fait améd e puissaunt , et osted fantosme .
Sa force est greinur en argent que en or .
Smaragdus .
- Smaragde veint tutes choses de verdur .
Ele est de sis manieres , car ele est de Sithia , et ele est de Bractenie , et ele est de Nil ki vient de parais , e une maniere apeled hom calcedonie .
Cele de Scithia est mielz preisiede , que unes genz ki unt num Arismaspi tolent a griffuns .
Cele est la mieldre , ki est si clere que hom pot vedeir parmi , ki taint le air ki li est prof .
Ele ne muet sa bealtéd ne pur soleil ne pur lumiere la nuit ne pur umbre .
Cele ki est plainne est bone a mirer sei enz , ke Neron soleit aveir un esmireur quant il esgardout ses deduiz .
Iceste pierre est a enquerre choses par ewe .
Ele acreist richeise a celui ki chastement la ported , et ele fait a hume parler et acceptable .
Se hom la ported al col pendue , sil garrat de une malvaise fievre ki ad nun emitretus , et ele valt encontre gute chaive , et ele amended les oilz a celui ki l'esguarded , e ele osted tempeste et luxurie , et ele devient plus encre verte , si hom la levet en vin et puis est uincte de olie vert .
Sardonyx .
- Sardoine est de dous pieres : de sardine et de onicle .
Ele ad de cez dous pieres treis colurs , ker le blaunc i est sur le neir et le ruge sur le blaunc .
Ceste est de cinc manieres , mais cele ki les treis culurs ad bien devisees e nient entremellees , cele est la mielz preisede , e nule cire n'i aert .
Ele cuvient a umble hume et a chaste .
Altres vertuz ne trovai de li escrites .
De Arabie vient et de Indie .
Chrysolithus .
- Grisolite est semblante a ewe de mer ; si ad dedenz cume un grein de or et estencele cume fu .
Ele est mult bone a porter sur sei contre naturals pours ; ki l'ad perciede , et dunches met parmi le pertus seie de asne , si em pot l'um dechacier les diables .
Al senestre braz deit estre pendue .
Ele vient de Ethiope .
Beryllus .
- Beril est furmee si que ele ad sis aungles pur aveir greingnur clartét .
La bone ad culur de olie et de ewe de mer .
Ele nus vient de Inde .
Iceste portet amur entre hume et femme et fait honur a celui ki la ported ; et ele art la main a celui ki le estreint .
Le ewe u ele ad geut valt as oilz malades , et si hom la beit , ele tout rutes et suspirs , et ele vault a tutes les dulurs ki avienent al feie .
De ceste sunt nof manieres .
Topazium .
- Topace vient de un'hille ki altresi est apelee .
Ele est pur ceo plus chiere que hom poi en trovet .
Ele est de dous manieres : la une ad colur de mier or , e la altre est un poi plus clere .
Ele valt al fi , et ceo dient que ele sent la lune .
Elle fait la buillante ewe cesser de buillir .
Ele vient de Arabie .
Hyacinthus .
- Jagunces sunt de treis manieres : granates et citrines et ewages .
Tutes cunfortent et tolent tristur et vaines suspeciuns .
Chescuns sages periers priset plus les granates .
Eles hunt la plus bele culur et meins en trovet hom .
Le ewage est clere al serei e obscure al nuble tens .
Mais cele ewage est meldre ke nul dure , ne trop obscure ne trop clere n'est , mais de tempree culur et purpre .
Ele refreided quant hom la met en la buche .
Pur duresce ne pot estre entallee , se n'est od la piece de l'adamas depeciét .
La citrine jagunce est pale , et pur ceo est plus vile .
Mais laquele jagunce que hom portet u en deit u al col pendue , seurement puet aler en altre terre senz pour de engrutement , et a ses ostels serrat .
.
.
et de ceo que il resnablement querrat ne averat escondit .
Iceste gemme vient de Ethiopie .
Amethystus .
- Ametiste ad purprin culur et cume viole u altretele cume gutte de vin u cume rose munde .
Tele i ad ki turnet alques a blaunchur ; altre cume ruge vin meslét od ewe .
De Inde nus vient ; legiere est a entallier e cuntrarie est a eniverer .
Chere sereit par dreit , se tant n'en fust , mais ore est vile , quant taunt en est .
Ele est de cinc manieres .
Alectorias .
- Allectorie creist el ventre al chapun , puis que il ad estéd treis aunz , e creist tuz jurz taunt que il ait set aunz , mes ele ne creist greindre de une feve .
Ele est clere cume cristal u cume ewe , e ele dunet ad hume victorie , ki la ported ; e si hume ki ad grant seit la met en sa buche , ele li esteint la seit .
Plusurs reis unt vencues lur batalles par la allectorie .
Ele rameinet bien les dechaciez e cunquert a hume bons amis , et fet hume bien parlaunt et amét , et ele valt mult a haunt de femme duner , et bone est a aveir a femme ki vult estre amee de sun barun .
Ki vult que ele ait ceste vertud , si la portet en sa buche .
Hieracitis .
- Geratite est neire ; si est de tele nature que si hom leved sa buche et met la desuz sa lange , en eire puet dire que uns altres hom penset de lui , et femme ne li purrat veer nule rien que il li querget de sa volenté fere .
Iceste piere pot hom issi pruver : unget un hume de miel et de lait , sil metet hors al soleil , la u mult ait musches ; si ait la piere en sa buche : ja nule des musches ne l'attucherat ; et si hom le ostet , sil puinderunt .
Chelidonius .
- Celidoine est une piere que hom trovet el ventre a l'arunde ; ele n'est mie mult bele , et nequedent veint ele les beles de utilitét .
Ele est de dous manieres et de dous culurs : ele est neire et ruge .
La ruge est bone encuntre passiun ki prent hume par luneisuns , dunt il chiét et dunt il afolet , et ele sanet les forsenez et les langurus , et celui ki la portet fait ele bien parlant et bien amét .
Hom la deit porter liede en linge drap pendue al senestre mahustre .
Mais la neire , si hom la portet en meesme la maniere , aiet a home a parfaire granz choses , si il les cumencet ; si li est aie cuntre manaces e ires de reis et de princes .
Le ewe u ele est lavee valt os oilz malades .
Icele meesme , liede en linge drap teint en safran , toult bien la fievre , restreint bien humurs ki nuisent al cors .
Gagates .
- Gaiét naist en une cuntree ki ad num Litia ; si est bien prof gemme .
Mais la meillur del siecle est en Bretaigne majur , ki ore est Engleterre .
Luisante est et neire et legiere et plaigne .
Quant ele est eschaufee par freier , si atrait la paille ki prof li est .
Ele art en ewe et ele esteint en olie .
Ele est bone a porter a cellui ki ad enfleure entre quir et char cume hom enfundud .
La pudre del jaiét lavee en ewe cunfermet les denz ki crollent .
Par le estuve desuz rent a femme ses natures .
Quant hom le art , se hom ki ait gutte chaive sent le odur , en eire chiét .
Le odur del jaiét ars dechacet serpenz e mult est cuntrarius as diables .
Mult aiet a icels ki unt les ventres turnez et a icels ki les corneilles tendent .
Ele desfeit sorceries et charmes , et , si cume hom dit , esprovet virginitét .
Si femme ki vait de sun ventre beit le ewe u ele ait geut enz treis jorz et treis nuiz , en eire garist .
Magnes .
- Magnete est une piere ki fut trovee entre une gent ki unt num Tragodite , e en Indie en truvet l'um .
Ele ad culur de fer et trait le fer .
Dendor le enchanteur le usat mult , pur ceo que il saveit que ele valeit mult a enchantement , et en aprof la usat Cyrcé la merveilluse sorciere , e entre les Turcs fut cest esperment fait de li , e bien est seut que cil ki vult saveir si sa femme est avultre u nun , metet la magnete suz le chief sa femme quant ele dormirat ; e si ele est chaste , ele le beiserat en dormant , et si ele est avultre , elle charrat del lit issi cume hum la butast de sa main ; et ceo est par une odur que la piere dunet .
Si li leres entret en une meisun pur embler e il metet en la meisun par l'uis vifs charbuns et il metet desus la puldre del magnete isi que li fum voist encuntre munt par quatre aungles , tuit icil ki serrunt en la maisun s'en fuirunt , altresi cum si la maisun volsist chaier , e si purrat li leres prendre ceo que li plairat .
Ele portet cuncorde entre home et dunet a hume graze et dulce parole e sens de desputer .
Se hom le dunet a beivre od mulse , si expurget ydrope , et la puldre est bone a arsun et a eschauldeure , si hom la met desus .
Coralium .
- Coral est une piere ki creist en la mer altresi cum arbre ; si est verte la u ele creist .
Mais quant ele vient a laer , si endurcist et devient ruge .
Ele resemble a une braunchete ; si n'est mie plus lunge de demi piét ; ele est mult bone a porter sur sei , kar , cum dient les aucturs , Zoraster et Metrodorus , ele osted fuildre e tempeste , et si hom la getet en vigne u entre olivers u el chaunp od la semence , ele les defent de gresille et de tuz mals orez ; et ele fait multiplier fruiz , ele osted fantosme et ele dunet bon cumencement et bone fin .
Corneolus .
- Corneole est obscure piere , et nequedent ad grant vertuz , ker ele tolt ires de desputaunz ; e cele ki ad culur de laveure de char , ele estanchet sanc de tuz membres , mais mesmement de femme ki trop ad de ses flurs .
Lyncurium .
- Ligurium est piere ki creist de la date de une beste , ki ad num linz , ki voit parmi piere e parmi fust .
La beste cuvret sa date od la gravele , que hom ne puisset truver la piere .
Teofrastus dit que ele ad culur d'electre e que ele atrait la paille , e que ele toult dolur del ventrail , et le galniz et meneisun .
Aetites .
- Echite est numbree entre les meillures pieres .
Li aigles la prent es deforaines parties del mund , si la portet a sun nith , que ele le defende .
Iceste piere ad une altre dedenz sei , et pur ceo dit l'um que ele est bone a femme enceinte , que ele ne perdet sun enfaunt ne que ele ne travailt a l'enfanter , e le deit aveir pendue a sun senestre braz .
Ele defent home ki la portet de iverece , et ele acreist richeise , et fet amer celui ki l'ad et veintre le fait , e enfanz guardet seins et tolt gute chaive , et si hom ad suspeciun de aucun hume que le voillet enpuisuner , prenget le echite , si la metet desuz le vaisel dunt il deit mangier , et si il est culpables de la felunie , que il l'ait pensee , ja nule rien ne li passerat le col del mangier .
Iceste piere si purrat estre russe ; hom la trovet en le occean ki avirunet le siecle .
Sanz iceste ne punt nul egle , et ele vault a l'enfaunter .
Gagatromaeus .
- Gagatromeu est une piere ki est tachelee cume pel de cheverol .
Se prince la porte quant il vait a batalle champel , ses enemis purrat chacier , que ja ne l'oserunt attendre .
Selenitis .
- Selenites est aultretele cume jaspe verte .
Hom l'apelet seinte piere , pur ceo que ele creist od la lune et decreist ; et ele dunet amur , et ele valt a corpus .
Iceste naist en Perse .
Ceraunius .
- Ceraunius est une piere ki chiét ot fuildre .
Ki chastement la portet , ja fuildre nel ferrat , ne maisun ne nef u ele est ja n'iert perilliede par esturbeillun ne par fuildre .
Bone est a veintre batailles et plaiz .
Ele dunet dulz sumnes et beals sunges .
Ele est de dous culurs .
Heliotropium .
- Eliotropia est de tele nature que se hom la met en vaisel encontre le soleil , ele fait le soleil devenir ruge e si fait nuvel eclipsim ; e en poi de tens fait ele buillir le vaissel et geter le ewe cume se il plust .
Ki la portet puet prophetizer meintes choses : ele dunet a home bon los et santét ; ele estanchet sanc et ele est cuntre venim et encuntre boisdie ; e ki prent l'erbe ki altresi ad num eliotropia , od le charme ki i afiert , si la metet od la piere , il pot aler la u il voldrat : ja hom nel verrat .
Ele vient de Ethiopie et de Cypre e de Afriche .
Ele est altretele cum esmaragde , si ad guttes sanguines .
Hephaestitis .
- Epistites est ruge e resplendissante .
Ele est de tiele vertut que ele tolt a la chaldiere buillante sun buillir , et que ele en poi de tens refreidet l'ewe .
Ele ostet de la terre ki est semee oisaus et laustes e gresilles e esturbellun , et ele defait mellees et feit hom seur .
Quant hum la met el rai del soleil , si rent clartét cume fu .
Ele se vult porter del senestre braz vel part .
Haematitis .
- Ematites ad num de sanc .
Naturelement est confortative .
La delie puldre de l'ematite methlee od glaire de oef ostet aspertez de palpebres et si esclariet la veue .
Ki la limet a la cuz od le jus de la ruge pume u od ewe , e le dunet a celui ki escrachet sanc ; et ad malauns saner est bone et restreint flurs a femme quant ele trop en ad .
Ele osted char ki surcreist en plaie et estanchet meneisun , e od vin est bone a beivre cuntre venin e cuntre morsure de serpent , e od miel valt mult a oilz duillanz , e la piere depiecet .
Ele vient de Affrike et de Ethiope e de Arabie .
Paeanitis .
- Peanites est femele , kar ele cunceit e enfauntet une altre piere , et pur ceo valt ele mult a femme ki vait de sun ventre .
Medus .
- Medus naist en la terre as Turcs , ki dunet mort et vie , kar ki l'esmult od lait de femme ad une aspre cuz si la met as oilz a cellui ki lungement ad perdue sa veue , ele li rent .
Mais la cuz deit estre verte .
Se hom la destempret en meesme la maniere od lait de berbiz ki n'ait eud fors un aignel , et icel masle , ele valt mult encontre vielz poacre , et en cele maniere valt ele mult cuntre corpuls , et de ceste guarissent les reins .
Hom le deit en argent estuier , quant ele est destempree , et duner a user a jeun .
Mais ki la destemprast od ewe , si la dunast od tute la limeure de la verte cuz a laver oilz : ki s'en lavereit , avoglereit ; ki la beust , vomireit sun pulmun et si murreit .
Ceste piere est tute neire , mes ses vertuz ne sunt mie neires tutes , kar eles sunt blanches quant eles aient , et neires quant eles nuisent .
Chelonitis .
- Chelonites est une piere que un limaçun portet en Indie , ele est purpre et vaire .
Si hom ad lavee sa buche e la metet suz sa lange , taunt cum la lune est creissante purrat il deviner , des le matin jesque a midi , et el decurs devant le jur ; et quant ele est prime , dunc duret la poesté tute jur , e altresi quant ele est quinzieme .
Ceste ne crient fu nul .
Crystallus .
- Cristal est glace enduree par mulz aunz , si cume asquanz dient , et pur ceo dient que ele retient la culur et la freidure de la glace .
Altres l'esdient , kar en plusurs cuntrees neist u nule si grant force n'est de freidure .
Iceste piere conceit bien le fu el rai del soleil , et bien esprent la tundre .
Asquanz en funt puldre , si la dunent a beivre a nurrices pur aveir plus lait ; si dient que mult valt .
Galactites .
- Galactida ad culur de fer , e femme ki la beit od mulse ele li multeplie lait , mes ele la deit user devaunt mangier , aprof bain .
Si ele est perciede e un fil de laine de berbiz preinz seit mis par mi , et hom la pendet al col a la nurrice , si revalt .
Si femme vait de sun ventre , si li lit hom a la quisse ; et se hom en fait puldre et hum la destempred od sel et od ewe et hom en aruse la falde dedenz et dehors , si devendrunt les berbiz laitieres , et ruigne ne lur avient mie ; et , ceo dient les anciens : ki ceste piere portet , ele li valt aultretant cume tutes les altres .
Se hom la ported en la buche et ele remetet , si li trublet le sens .
Hom la trovet el Nil .
Quant hom la friet a la cuz , dunc ad ele colur et savur de lait .
Oritis .
- Orites est neire et rounde .
Ele valt mult contre venim et contre morsures de bestes et de serpenz .
Se hom la triblet od olie roset et hom le met ki vait par deserz entre fieres bestes , et od sei ad le orite ki turne od verdur et ad blanches taches , ele defent celui de morsure et de bleceure de ferains et de serpenz .
La tierce maniere de orite est plus pressiede , ker ele est de l'une part aspre cume s'ele fust pleine de clous , et de l'altre part pleine cume fer esmulut .
Femme ki la portet sur sei ne enceinte mie , et si enceinte la ported , ele pert sun enfaunt .
Hyaenia .
- Hienia est une piere que une beste porte en la purnele de l'oil , ki ad num hiene .
Iceste piere , si cume noz aunceisurs distrent , fait hume devin , se il la tient suz sa lange , si que sa buche seit einz lavee .
Liparea .
- Liparea est en Libie , et si est de tiele nature que tute salvagine vient de gred a celui ki la portet , ke il en purrat prendre asez senz chacier .
Enhygros .
- Enidros pluret tuz jurs et degutet , si que ele n'est mie pur ceo mendre .
Iris .
- Yris est en Arabie et en la Ruge Mer .
Ele ad semblance de cristal .
Si hom la tient el rai del solel , ele fait en la pareit un umbre ki resemble a l'arc del ciel .
Androdamas .
- Androdamma est furmee cume deit quarree , et ad colur de argent .
Si la trovet hom en la gravele de la Ruge Mer .
Ele est de si grant vertut que la u ele est ne puet remaindre ire , ker ele dunet leece et asuage curage .
Margarita .
- Perle est en la musle , et si ad num unio pur ceo que ja n'i avrat fors une .
Li sage dient que les musles sunt overtes cuntremunt ; si receivent la rusee del ciel , et de ceo creissent les perles ; de la rusee del matin devienent blanches et cleres , et de cele del seir devienent obscures .
Les jofnes musles portent plus cleres que les vielles .
Tant cum plus receit de la rusee , taunt est la piere u la perle groisseur , mais nule n'est groissur de demie unce .
Se il tune quant eles receivent la rusee , dunc perissent les perles .
En Indie naissent et en la grant Bretaigne .
La perle est atempree entre le chaut e le freit , et ele est muiste et ele est seche .
La grendre est de maiur vertut que la mendre , et la clere plus vertuose que la oscure , e la runde mieldre que la beslunge .
Proprement valt a gute cural , e a ceo que cuer tremblet , et a cels ki unt poür , si ne sevent pur quei .
Le saunc esclairet del cors , sin ostet la neire cole , et si il est trop espés , si l'atenuiet ; les oilz confortet .
Aristotiles dist : Jo vi asquanz ki destemprerent les perles , si en laverent les taches blaunches del cors , si s'en alerent .
La perle est bone contre ceo que oilz estendent trop .
Alquanz dient que hom put metre les eschales des musles en liu des perles en medecine .
Pantheros .
- Pantere est de multes culurs : neire , ruge , verte , pale , purpre , et ad colur de rose .
Tutes cestes culurs ad ele ensemble .
Ki la veit le matin , ja le jor n'iert vencuz en bataille ne en nule afere .
Pantere est une beste de Indie de diverse culur , dunt bestes unt pour , e ceste piere est apelee suentre li .
Chalcophonos .
- Calcofanos sonet et retentist quant hom la fiert .
Ki chastement la portet , ele li dunet dulce voiz , si ne esroerat pas ; ele si est neire .
Molochitis .
- Melochites guardet enfanz od la vertut que il ad , e tolt que nule mesaventure ne lur poet avenir .
Ele est bele , kar ele ad une crasse verdur ; si resemblet smaragde .
De Arabie vient .
Tecolithus .
- Cecolitus resemblet nuel de olive ; vil a veer mais de mult grant vertud est , kar , si hom la destrempet od ewe et dunet a beivre , ele fraint la piere et bien expurget la vessie de la gravele .
Diadochos .
- Diadocos est bone a cels ki volent les secrez deviner par ewe , ne nule piere ne valt plus que ceste .
Mais se ele atuchet a mort hom , si pert sa force , pur ceo que seinte piere est et het la mort .
Dionysias .
- Dionisia est neire ; si est degutee de ruges gutes .
Quant ele est triblee od ewe , si ad odur de vin , et nequedent tolt ivereces .
Chryselectrum .
- Criselectre ad colur de or et de electre .
Iceste piere ad colur bele le matin , et puis muet alches sa colur et sa bealtét .
Ele est de tele nature que nule rien el siecle ne esprent plus tost que ele fait , quant hom la tochet a feu .
Onyx .
- Onicle portee al col pendue u en deit fait grefs sunges sunger et fet tençuns et fet enfanz bavus .
Ele vient de Arabie et de Indie ; si est de cinc maneres .
Sardius .
- Sardine est apelee de une ihlle u ele fud primes trovee .
Ele est ruge et la plus vile des gemmes .
Ele n'ad nule vertud fors la bealtéd .
Asquanz dient que ele tolt sanglutement et contratiun de nerfs , et tout , ki sur sei l'at , a l'onicle ses mals .
Chrysoprasus .
- Crisoprassus naist en la terre de Ethiopie , ki par jur ad altretele colur cume or et par nuit dunet clartét cume fu .
Chrysoprasus .
- Crisopras vient de Indie ; ele ad colur de jus de porrete ; si ad gutes cume or .
Ne trovai unques ses vertuz escrites .
Alabandica .
- Alamandine ki vient de une terre de Asia ki ad nun Alabandine .
Ele resemblet si a sardine que grief est a cunuistre la une de l'altre .
Carbunculus .
- Carbuncle veint tutes ardauntes pieres , kar ele getet rais de tutes parz cume charbun vif , et pur iceo ad num charbuncle .
Par nuit est clere et jur nient .
Hom la trovet en Libie .
Asbestos .
- Abestos est en la cuntree de Arcadie ; si ad colur de fer .
Ele est de mervelluse nature , kar se ele une feiz est esprise , ele art tuz jurs mes .
Sagda .
- Sadda est grieve a trover sur tutes les altres gemmes ki sunt , kar ja ne serreit trovee se ele ne se aersist as planches de la nef , ker ele aert si fermement que hom ne la puet oster , se hom ne taillet le fust .
Ele ad culur de maruil .
Se vient de la terre des Caldeus .
Chalazias .
- Gelange dunet bealtét a altres gemmes .
Ele est si dure que en nule maniere ne pot estre depeciede , et tuz jurs est freide ; ne ja ne pot estre eschaufee .
Hexacontalithos .
- Exaconzalitos est de seisante colurs , et tutes les at en petit de liu .
Hom la trovet en Libie ot les Tragodites .
Prasius .
- Prasius est contee entre gemmes , mais n'est mie chiere , kar ele n'at nule utilitét , fors que ele est verte , e avient en or .
Altre maniere en est ki ad vainetes sanguines .
La tierce maniere ad treis figures blanches .
Pyrites .
- Pirites est falve ; ele ne sufre mie ke hum le estreignet , kar ele art la main quant hum le estreint .
Cestes sunt les doze pieres auctoriziees : jaspis , saphir , calcedonie , smaralde , sardonie , sardine , crisolite , berille , topazion , crisopras , jacincte , ametiste .