LI BIAUS DESCOUNEÜS Cele qui m'a en sa baillie , Cui ja d'amors sans trecerie M'a doné sens de cançon faire , Por li veul un roumant estraire D'un molt biel conte d'aventure .
Por celi c'aim outre mesure Vos vel l'istoire comencier ; En poi d'eure puet Dius aidier : Por cho n'en prenc trop grant esmai , Mais mostrer vel que faire sai .
A Charlion , qui siet sor mer , Se faissoit li rois coroner A une cort qu'il ot mandee .
A un aost fu l'asanllee .
Molt fu la cors qu'Artus tint grans , Et la cités bonne et vaillains .
Quant venus fu tos li barnés Qui a la cort fu asanblés , Grans fu la cors qui fu mandee .
Quant i fu la cors asanblee , La veïsiés grant joie faire , As jogleors vïeles traire , Harpes soner et estiver , As canteors cançons canter .
Li canteor metent lor cures En dire beles aventures .
Molt ot en la cort bieles gens ; Mains chevaliers d'armes vaillains Ot en la cort , je ne menc mie , Si con la letre dist la vie .
Li rois Aguillars i estoit , Cui li rois Artus molt amoit , Ses freres Los et Urïens , Li rois Horels et Florïens , Briés de Gonefort et Tristrans , Gerins de Cartre et Eriaans ; Gavains i fu et Beduiers , Rois Enauder et quens Riciers ; Erec i estoit , li fius Lac , Et s'i fu Lansselos dou Lac , Gales li Caus et Caraés , Et Tors , li fius le roi Arés , Dinaus et li cuens Oduïns Et Carados et Carentins ; Mordrés i fu et Segurés , De Baladingan li vallés , Rois Amangons et li rois Mars ; Et si i fu li Biaus Coars , Cil a la cote mautaillie , Et Qes d'Estraus , Aquins d'Orbrie : Guinlains i fu de Tintaguel , Qui onques n'ot ire ne deull ; Kes li senescals i estoit , Qui por laver crier faisoit .
Tant en i ot nes puis conter , Ne les dames ne puis nommer .
A la cort ont l'auge criee , Et li vallet l'ont aportee .
Quant ont lavé , si sont asis Detriers a table , ce m'est vis .
Beduiers a la cope prise , Devant le roi fait son servisse , Et Kes reservoit dou mangier : Ço aferoit a son mestier .
Par les tables fait mes porter ; Il vait devant por les donner .
Molt i avoit de biaus servans Et de bons chevaliers vaillans ; Maint en i ot de mainte guisse , Si con la letre le devisse .
A tant es vos un mesagier , Qui vient avant sor son destrier , Et ses escus d'asur estoit , D'ermine un lion i avoit .
Devant le roi en vint tot droit ; Bien sanbla chevalier a droit .
Le roi salua maintenant Et puis les autres ensemant .
Li rois li rendi ses salus , Qui de respondre ne fu mus , Et se li a dit : " Descendés .
" Et cil li dist : " Ains m'escoutés ; Hartu , venus sui a ta cort ; Car n'i faura , coment qu'il tort , Del premier don que je querrai : Avrai le je , u je i faurai ?
Donne le moi , et n'i penser ; Tant es preudon , nel dois veer .
- Je le vos doins , " ce dist li rois .
Cil l'en merchie con cortois .
Vallet le corent desarmer ; Bien li font ses armes garder .
Gavains li cortois li porta Un chier mantiel qu'i afubla .
Vestu ot cote por armer ; Molt i avoit biel baceler .
Ce dist li rois : " Quel chevalier !
Bien sanble qu'il se sace aidier .
" Tot cil qui voient redisoient Que si biel homme ne savoient .
Ses mains lava , puis si s'assist .
Gavains les lui seoir le fist .
En lui n'avoit que ensignier ; Aveucques lui le fist mangier .
Li rois apiela Beduier : " Alés tost a cel chevalier , A celui qui me quist le don ; Demandés lui coment a non .
- Bien li dirai , " dist Beduier .
Il est venus au chevalier .
" Sire , fait il , li rois vos mande , Et si le vos prie et comande , Que vos me dites vostre non ; Vos n'i avrés ja se preu non .
" Cil li respont : " Certes ne sai , Mais que tant dire vos en sai Que Biel Fil m'apieloit ma mere ; Ne je ne soi se je oi pere .
" Beduiers est au roi tornés ; Li rois li dist : " Est soi nonmés ?
" - Nenil , sire , qu'il ne sot mie Ne trove qui son non li die , Fors que sa mere le nomoit Bel Fil , quant ele l'apieloit .
" Ce dist li rois : " Non li metrai , Puis qu'il nel set ne jo nel sai ; Por ce que Nature i ot mise Trestoute biauté a devisse , Si k'en lui se remire et luist , Et por ce qu'il ne se conuist , Li Biaus Descouneüs ait non , Sil nonmeront tot mi baron .
" Quant l'aventure ert avenue , Ains que la table fust meüe , Vint a la cort une pucele , Gente de cors et de vis biele .
D'un samist estoit bien vestue ; Si biele riens ne fu veüe .
Face ot blance con flors d'esté , Come rose ot vis coloré , Les iouls ot vairs , bouce riant , Les mains blances , cors avenant , Bel cief avoit , si estoit blonde : N'ot plus bel cief feme ne home .
En son cief ot un cercle d'or , Les pieres valent un tresor .
Un vair palefroi cevaucoit , Ne rois ne quens plus bel n'avoit ; La sele fu de mainte guisse , Mainte jagonse i ot asise , A ciers esmaus fu tote ovree , Molt par fu bonne et bien ouvree ; Coverte fu d'un drap de soie ; Del lorain por coi vos diroie ?
A fin or fu , a cieres pieres , Et li frains et les estrivieres .
Ensanble li aloit uns nains , Ki n'ert pas ne fols ne vilains , Ains ert cortois et bien apris , Gent ot le cors et biel le vis ; Plus male tece en lui n'avoit Fors seul tant que petis estoit .
Roube ot de vair et d'eskerlate ; Molt ert li nains de grant barate , Sa robe estoit a sa mesure : Molt i ot bele creature .
Li nains une corgie avoit , De coi le palefroi caçoit Que cevaucoit la damoissele .
Devant le roi vint la pucele ; Molt le salua sinplement Et ses conpaignons ensement , Et li rois son salu li rent , Molt li respondi bonnement .
Ço disoit la pucele au roi : " Artus , fait ele , entent a moi .
La fille au roi Gringras te mande Salus , si te prie et demande Secors , qu'ele en a grant mestier .
Ne li estuet c'un chevalier , Uns chevaliers le secora : Por Diu , gentis rois , secor la .
Molt a painne , molt a dolor , Molt est entree en grant tristor .
Envoie li tel chevalier Qui bien li puisse avoir mestier , Trestot le millor que tu as .
Por Diu , te pri , ne targe pas .
Lasse !
con ma dame a dolor !
Certes , molt avroit grant honnor Icil qui de mal l'estordroit Et qui le Fier Baissier feroit .
Mais pros que il li a mestier , Onques n'ot tel a chevalier .
Ja mauvais hom le don ne quiere : Tost en giroit envers en biere .
" La pucele avoit non Helie , Qui por sa dame quiert aïe .
Li rois esgarde et atendoit Qui le don li demanderoit ; Mais n'i trove demandeor , Car n'i ot nul qui n'ot paor Que il aler ne li comant .
N'i a celui quin ait talent , Ne mais li Biaus Descouneüs .
Quant il s'en est aperceüs , Isnelement en pié leva Et devant le roi s'en ala .
" Sire , fait il , mon don vos quier : Je vel aler ma dame aidier ; Mon don vel ore demander , Au secors faire veul aler .
" Ce dist li rois : " El me quesis : Trop estes jovenes , biaus amis , Trop t'i esteveroit pener ; Mius te vient ci en pais ester .
" Cil li respont en es les pas : " Par le covent que tu m'en as , Te quier le don que m'as promis ; Raisson feras , ce m'est avis : Rois es , si ne dois pas mentir , Ne couvent a nului faillir .
" Ce dist li rois : " Dont i alés , Puis qu'estes si entalentés .
Je vos redoins un autre don : Je vos retieg a conpaignon Et met en la Table Reonde .
" Ne pot müer que ne responde La pucele , et dist : " Non fera !
Ja , par mon cief , o moi n'ira .
Jo t'avoie quis le millor , Et tu m'as donné le pïor , Que tu ne ses se vaut nïent : Jo n'ai cure de tel present .
Trop est jovenes li chevaliers ; Des millors vel et des plus fiers , Que de cestui ne vel je mie ; Tel qui soit de chevalerie Esprovés et de millor los , Si laissiés cestui a repos .
" Ce dist li rois : " Suer , biele amie , Covent li oi , n'i faura mie ; Jo li a proumis vraiement , Se li tenrai sans fausement .
Rois sui , si ne doi pas mentir , Ne couvent a nului faillir .
" Et la pucele en haut s'escrie : " De cort m'en vois come faillie !
Dehé ait la Table Reonde Et cil qui sïent a l'esponde , Qui le secors ne veulent faire !
Ha !
doce dame debonaire , De secors point ne vos amain .
N'est mervelle se je me plain , Qu'Artus ne vos secorra mie ; Ains i sui bien de tot faillie .
Nains , r'alons ent , " dist la pucele .
De cort s'en part la damoisele ; Molt s'en va tost , ele et li nains , Qui avoit non Tidogolains .
Quant de cort aler l'a veüe , N'a mie la parole mue Que ses armes porter comande ; Et si tost con il les demande , Gavains lor li fist aporter .
Isnelement se fait armer : Ses cauces lace , l'auberc vest , Et en son cief son elme trest , Puis est montés en son destrier .
Gavains li baille un escuier , Son escu li porte et sa lance .
Dius li aït par sa puissance !
Quant del roi a le congié pris Et des autres , ce m'est avis , De la cort ist , molt tost s'en vait , Del don qu'il a grant joie fait .
Li escuiers ot non Robers , Molt estoit sages et apers .
Poignant s'en vont par la vacele , Qu'ataindre veulent la pucele .
Li Descouneüs se hasta ; Tant acorut qu'atainte l'a .
Ele retorne , si le vit : " U alés vos , ce li a dit .
- Jo vel aveuques vos aler .
Tant ne me deüssiés blamer Des tant que seüssiés por coi .
Aiés merchi , biele , de moi .
" Et la pucele li respont : " Par Celui qui forma le mont , Ja par mon gré o moi n'irés ; Sor mon pois venir i poés .
Trop vos voi jone baceler ; Por ce ne vos i vel mener , Que vos nel porïés soufrir , Ne tant durs estors maintenir Con vos i couverroit a faire , Vos n'en porïés a cief traire .
Mius vos en vient torner ariere : Car le faites , par ma proiere .
" Et cil maintenant li respont : " Damoissele , por rien del mont Je ne retorneroie mie , Tant qu'ens el cors aie la vie ; Desque cest secors aie fait , Nen torneroie por nul plait .
" Ce dist li nains : " Car le menés , Damoissele , se vos volés .
On ne doit ome blamer mie Dusc'on sace sa coardie : Tel tient on vil que c'est folor , Que Dius donne puis grant honnor .
En cestui a biel chevalier ; Se Dius li en donne aidier Bien porroit estre de valor ; Au de par Diu le creator .
" Mais la pucele ançois li prie Qu'il s'en retort .
Cil nel croit mie , Ains veut adiés avant aler : Coardie ne velt penser .
Or cevaucent , grant oirre vont ; Tant ont alé qu'a un gué sont C'on claimme le Gué Perilleus : Li pasages est dolereus .
Sor la rive virent del gué , De l'autre part , en mi le pré , Une biele loge galesce Qui fu faite de rainme fresse : Un escu ot a l'uis devant ; Li ciés fu d'or , li piés d'argent .
En la loge ot un chevalier , Qui se faisoit esbanoier A dous vallés a ju d'eskas ; Entr'els demainnent grans esbas .
Ensi atendoit s'aventure ; Maint chevalier l'ont trové dure Que il avoit ocis al gué .
Molt estoit plains de cruauté , Blioblïeris avoit non , Molt ot le cuer fier et felon ; Millor chevalier ne vit nus .
As vallés a dit : " Levés sus ; Amenés moi tost mon destrier , C'or voi venir un chevalier , Et mes armes ; si m'armerai , Au chevalier me conbatrai Qui mainne cele damoissele ; Ja li ferai widier la siele .
" Li doi vallet le vont armer A son talent , sans plus parler : Cauces de fer li ont caucies , A cordieles li ont loiies .
Sainne son vis , si se leva , Isnelement et tost s'arma ; Son hauberc vest , son elme lace ; Molt l'arment bien en mi la place .
Sor son hauberc vest a armer Cote de soie d'outre mer .
En la place est trais ses destriers , Montés i est li chevaliers ; Ceval ot covert de ses armes .
L'escu a pris par les enarmes Et la lance a el fautre misse .
Devers lui a l'eve porprisse : Nus ne pooit al gué passer Qu'a lui ne covenist joster .
Quant l'a perceü la pucele Le chevalier par ire apiele : " Vasal , esgardés que je voi , Or ne venés plus aprés moi ; Je voi la outre un chevalier Trestot armé sor un destrier .
Se plus volés venir , sans faille , Ja vos rendra dure bataille .
Se tu plus viens , ço ert folie : Ja serra ta vie fenie .
Se tu vels en avant aler , Je te di bien n'en pués torner Que tu ja ne soies ocis ; Jo te di bien tot a devis .
" Li Biaus Descouneüs respont : " Damoiselle , por tot le mont Je ne retorneroie mie Tant con j'aie ens el cors la vie Et s'avrai la voie furnie , Car trop serroit grand couardie ; Mais passés outre , s'en irons : S'il veut joster , nos josterons , Et s'il desire la bataille , Ja le porra avoir , sans faille .
" Puis apiele son escuier Qu'il li estraigne son destrier .
Quant cil ot fait , son escu prent Et aprés sa lance ensement .
L'augue passent , outre s'en vont ; Mais molt tost aresté i sont , Et li chevaliers lor escrie : " Vos avés fait grande folie ; Chevalier , fait il , mar passates , Et la pucele mar guiastes !
Folie fu del gué passer : Je vos ferai cier conperer .
Je vos desfi , et gardés vos , Car je vos ferrai a estros ; Par ci ne passerés vos mie Que bataille n'en soit furnie .
" Li Biaus Descouneüs l'entent , Se li respont molt docement : " Biaus sire , laissiés nos aler ; Nos n'avons cure d'arester Trop longement en cele voie : Li rois Artus cha nos envoie , Por secors faire a une dame ; Et si m'i mainne ceste dame , Si dist que c'est sa damoissele ; Au roi Artus dist la nouviele Por coi je vois en cest afaire , Dius le me doinst a bon cief traire !
" Et cil li dist : " Sans nule faille , Avant n'irés vos sans bataille .
Del gué passer est tels l'usages ; Ensi l'a tenu mes lingnages , Et je , certes , plus de set ans .
Maintes gens i ai fais dolens , Et maint bon chevalier de pris I ai abatu et ocis .
" Cil li respont : " C'est roberie : Tant con porrai garrai ma vie .
Quant je n'i puis merchi trover , Huimais nel vos quier demander .
" Li uns de l'autre s'eslonga , Au mius que il pot s'atorna .
Quant il se sont bien atorné , Li uns a l'autre regardé ; Les cevals poingnent molt forment , Or verrés ja le plus dolent .
Blioblïeris al joster L'escu li fait del col voler , Sa lance peçoie et astele , Si que bien le voit la pucele .
Li Biaus Descouneüs ne faut : Desous le boucle le fiert haut , L'ecu perça , l'auberc desront , Le fer trencant li mist parfont ; Les arçons li a fait gerpir , Li estrier nel porent tenir Que ne l'abatist del destrier , As paumes l'a fait apoier .
Cil se relieve vistemant , De mauvaisté ne vaut noient .
Il a mis la main a l'espee ; Quant a s'alaine recouvree Molt durement le vait ferir De l'espee , par tel aïr , Qu'a un cop ocist le ceval : Or furent a pié paringal .
En lor mains tiennent les espees , Dont il se donnent grans colees ; Sor les elmes , sor les escus , Molt bien se fierent des brans nus ; Des elmes font le feu voler , Les estinceles alumer ; Molt se rendoient grant bataille .
Ançois que fust la definaille Va Blioblïeris lassant Por le sanc qu'il aloit perdant De la plaie qu'il avoit prisse : Ne puet mains faire en nule guisse .
Li Biaus Descouneüs le fiert Et souventes fois le requiert .
Amont sor l'elme de l'espee Li a donnee grant colee Qu'a genillons le fait venir .
Cil ne le puet longes soufrir , Trop fu navrés ; molt li escrie Que por Diu laist que ne l'ocie Et il fera tot son talent , Ja ne passera son comant .
" Se tu vels , prison m'averos , Et de par moi pris averois .
- Ens en la cort Artus le roi , A lui en irés de par moi .
" A tant li fiance prisson Qu'il en ira , sans okison , Ens en la cort Artus le roi .
Iço li afia par foi .
Quant fu vencue la bataille Li nains en fu joians , sans faille .
Ce dist li nains a la pucele : " Grant tort aviés , ma damoissele , Qui blamïés le chevalier : N'est a blamer quist a proissier .
Bien nos a delivré le pas ; Bele , trop l'avés tenu bas .
Il est preudon , portons l'onnor ; Dius li maintiene sa valor , Qui le nos puisse longes faire .
" Molt estoit li nains debonaire .
Dist la pucele : " Il a bien fait ; Mais se saciés bien entresait , Que se il veut o nos aler , Noiens serra del retorner : Ocis serra , s'ert grans damages , Que molt est buens li siens corages .
" Mais il , tantost con il l'entent , Li a respondu maintenent Qu'il nen torneroit por nul plait , Jusque il ait le secors fait .
Dist la pucele : " Don alons !
La nuis aproce , trop tardons .
" Robers avoit pris le destrier Qui ert a l'autre chevalier ; A son signor tantost le mainne , Cil i monta de tere plainne .
Robers prist l'escu et la lance .
Or chevaucent sans redoutance .
Grant oirre cort , et cil remaint Qui de sa plaie molt se plaint .
Li doi vallet l'en ont mené ; En sa loge l'ont desarmé , Puis l'ont coucié en un biel lit ; Mais molt i ot poi de delit .
Blioblïeris est plaiés , Si dolans et si esmaiés ; Li souvient des trois conpaignons , Dont bien vos sai dire les nons : Elins li Blans , sires de Saies , Et li bons chevaliers de Graies , Et Willaume de Salebrant .
Cil sont molt preu et molt vaillant ; Si estoient si conpaignon , Son comant fisent sans tençon .
Cist trois , que je vos ai conté , Querre aventure sont alé Savoir se ja le troveroient , Et cele nuit venir devoient .
Le jor vont querrant aventure ; Quant doit venir la nuis oscure , Si tornent au Gué Perillous Dont li pasage est dolerous .
Blioblïeris les atent : Molt furent fier et conbatant ; Ne li covient avoir esmaie , Se aventure nes delaie , Que le soir ne viegnent al Gué Cil chevalier que j'ai nomé .
Li jors faut et la nuis revient , La nuis oscure lor sorvient : Es vos venant les chevaliers Tos trois armés sor lor destriers ; Si vienent lor signor devant Que il troverent molt dolant Et molt grevé d'estrange guisse De la plaie qu'il avoit prisse .
Molt font grant dol de lor singnor , Et il lor dist : " N'aiés dolor , Mais or pensés de moi vengier ; Or m'a vostre secors mestier .
Uns chevaliers est ci passés , Ja millor de lui ne verrés , A lui jostai , si m'a conquis , Ses prisons sui tot a devis ; Molt l'ai trové bon chevalier .
Aveuc lui mainne un escuier Et une biele damoisele ; Uns nains conduissoit la pucele .
Il m'abati molt malement , Puis s'en passa par chi devant .
Je vos dirai coment a non Cil a cui fiancai prison : Bel Descouneü se nonma .
Certes , si grant cop me donna Qu'a painnes entendi son non .
Alés aprés , mi conpaignon , Si l'ocïés u le prendés ; S'a vos se rent , si l'amenés : Si m'aquitera de prison .
" Molt avoit cil le cuer felon .
Cil respondent : " N'en puet aler , Se nos ja le poons trover , Que il ne soit u mors u pris ; Vos l'arés a vostre devis .
" A tant monterent tot armé , Del vengier molt entalenté .
Or s'en vont li trois conpaignon Qui de cuer son fier et felon .
Molt volentiers le vengeroient , Se il ja faire le pooient .
Or penst Dius de celui garder !
Car , se il le puent trover , En aventure est de sa vie .
Il cevauce , si nel set mie .
Le jor ont faite grant jornee ; Et quant ce vint a la vespree , Virent en la forest un pré , Dont molt flairoit l'erbe soué .
La pucele se porpensa Et le chevalier apiela : " Sire , fait ele , remanons ; En cest bel pré nos herbergons ; Noiens serroit d'avant aler , Ne porïens vile trover Ne maisson en ceste contree , Environ nos d'une jornee .
" Et cil volentiers otria Ço que la pucele loa .
El pré descendent , si herbergent ; Or les gart Dius que il ne perdent !
N'ont que mangier a cel souper ; La nuit lor covint endurer .
Molt fu Robers bons escuiers : Il vint a son signor premiers , Dessarmé l'a isnelement , Puis va a son ceval corent .
Entre Robert et le preu nain , Cui je ne tien pas a vilain , Cist doi garderent les cevals .
Molt ert Robers preus et loiaus , Gentius fu et molt bien apris .
Vait s'ent li jors , vient li seris .
De la nuit ert grant masse alee , Si ert ja la lune levee .
Li Descouneüs se dormoit Sor l'erbe fresce , u il gisoit ; Dalés lui gist la damoissele , Deseur son braç gist la pucele ; Li uns dalés l'autre dormoit , Li lousignols sor els cantoit .
Quant li chevaliers s'esvilla , Sor la fresce herbe s'acota ; En la forest oï un brait Lonc a quatre arcies de trait .
Molt est doce la vois qui crie ; Ce sanble mestier ait d'aïe : Molt forment crie et pleure et brait Come la riens qui painne trait , Et demenoit molt grant dolor ; Diu reclamait le Creator .
Quant cil l'oï , si l'escouta ; La vos adiés merchi cria .
La pucele qui dort s'esvelle , Et cil del dire s'aparelle : " Ha !
pucele , oés vos crier , Ne sai cui plaindre et souspirer ?
- Ço est fantome , al mien espoir ; Laissiés crier , ne puet caloir ; Jo ne pris de rien son crier ; Dormés vos , si laissiés ester .
" Cil respondi a la pucele : " Iceste vois Diu molt apiele ; Ce sanble mestier ait d'aïe , Por ce reclaime Diu et prie .
Jo vel aler por li aidier : Se je voi qu'ele en ait mestier , Haiderai li a mon pooir .
Gentius cose est , a mon espoir .
" Cele li dist : " Vos n'irés mie .
" Del remanoir forment li prie , Et dist : " Quiers tu dont aventures ?
En ton cemin en a de dures .
Ja de ço ne t'estuet penser Ne fors de ton cemin aler ; Car , ains que ma dame trovois , Cui je que vos tant en arois Trové que vos plus n'en vaurïés , Ne vos plus soufrir n'en porïés .
Molt vos converra a soufrir , Se Dius de mort vos veut garir , Plus que chevalier qui soit nés .
" Cil li a dit : " Or me soufrés , Damoissele , que jo i voisse .
- Jo n'en donroie une pujoisse , Vasal , de quanques vos ferois .
Bien voi por moi rien n'en ferois : Vos ne me cres ne tant ne quant ; Encor vos en verrai dolant .
Tu venis ci otre mon gré , Or ne feras ma volenté .
" Et cil li dist : " Ne lairai mie N'aille veoir ce qu'est qui crie .
" Robert apiele l'escuier Qu'il li amainne son destrier .
Cil s'esvelle isnellement , Se li amainne l'auferrant .
Li Descouneüs se sainna Et puis en son ceval monta ; Son escu a pris et sa lance .
Ses corages adiés s'avance .
La pucele ne remaint mie ; Pense que ce serroit folie Se seule ilucques remanoit : Ne set ele le troveroit .
Ele monta , et puis li nains , Qui ne fu ne faus ni vilains .
Or en vont tuit , Robers les guie Devers le liu u la vois crie .
Par le forest vont cevaucant Isnelement , Robers devant .
Venu sont vers la vois qui crie , Tant sont pres que bien l'ont oïe .
Un fu virent mervelles grant ; Si s'aresturent maintenent .
Robers lor a le feu mostré ; Or sevent ço qu'est qu'ot crié .
Au feu avoit dous grans gaians , Lais et hisdels et mescreans .
Li uns tenoit une pucele ; Ja nus hon ne demant plus biele , Se ele n'eüst tel paor , Mais molt demenoit grant dolor .
Molt se conplaint et plore et brait Come la riens qui painne trait : Car uns gaians molt la pressoit , A force foutre le voloit , Mais cele nel pooit soufrir ; Mius se voloit laissier morir .
De l'autre part le feu seoit L'autres gaians , qui rostissoit Et aveuc son poivre faisoit .
Mangier voloient erranment , Se l'autre eüst fait son talent De la pucele qu'il tenoit .
Et quant li chevalier le voit , S'apiele damoissele Helie , Qu'il menoit en sa conpaignie ; Se li a mostré la pucele Que li gaians tenoit , si biele ; Se li a dit qu'il lor taura , Et qu'as gaians se conbatra .
Cele li dist : " Tu vels morir ?
Ocis serras , n'i pues faillir , Se tu te conbas as jaians ; Tant les sai fels et conbatans .
Il ont tot cest païs gasté ; Por ce avons jeü el pré Qu'environs nos d'une jornee N'a maisson n'aient devoree ; Tot ont destruit , la gent ocise ; Tote ont la terre a lor devise .
De mort est fis cil quis atent .
Ne t'i conbat pas , mes fuions ; Ja ces dyables n'atendons " .
Mais cil ne l'en vaut croire mie ; En aventure met sa vie , Hardimens l'aloit destraignant .
Il point le ceval duremant ; As jaians vient , si lor escrie : " A vos n'afiert pas cele amie !
" Il laisse corre l'auferrant , Et fiert celui premieremant Qui esforçoit la damoisele ; Si l'a feru les la mamiele , Le fer li fist el cuer serrer , Les ioils del cief li fist torbler ; Mort le trebuce el feu ardant .
Li autres le vint a itant , Maçue au col , sel vaut ferir .
Cil sot desous l'escu guencir , Point le ceval , ne l'ataint mie .
Que il enporte son escu ; Et son ceval a si feru Que de petit l'eüst ocis Et le chevalier tot malmis .
Cui Dius de honte veut garder Nule riens ne le puet grever : A cele fois a Dius gari Le chevalier par sa merchi .
Li jaians cort a sa maçue : De son conpaignon li anuie , Dalés le feu ocis le voit ; Se vengier nel puet orendroit .
Il ne se prisoit un bouton .
De mellier avoit un baston ; Mais li chevaliers vint poingnant , Le jaiant fiert en ataingnant De la lance par les costés .
Li jaians est vers lui tornés , Prendre le cuide maintenant .
Et cil s'eslonge tot errant , Qu'il n'a soig de sa conpaignie , Ne de sa luite n'ainme il mie .
Li jaians sa maçue prist , Navré se sent , tost en fremist ; Vengier se cuide maintenant ; Si est venus vers lui corant , Si entoisse por lui ferir .
Cil vit le cop vers lui venir , Le ceval guencist d'autre part ; Ce ne fu pas fait de musart : Fuirs vaut mius de fol atendre , Puis qu'il n'i a mestier desfendre ; Car li jaians a si feru En un arbre par tel vertu Que il fist tot l'arbre croller Et les brances jus avaler .
Des puins li vole la maçue ; Ainçois que il l'ait receüe , Avra , je cuic , perte encontree ; Car cil li cort a tot l'espee , Si feri molt bien le jaiant .
Un cop li donne molt pesant Sus en la teste en la cervele , Desi es dens met l'alimele , Se li a tolue la vie .
A lui traist l'espee forbie ; Li jaians ciet sor l'erbe drue , La bataille fu si vencue .
De son ceval a pié descent ; Robers i vint isnelement Ki le desarma en la place ; L'elme fors de cief li esrace , Puis li a descente l'espee ; Quant ot la teste desarmee , L'auberc li traist de blance maille , Quant deslacie ot la ventaille .
Li nains fu en la forest long , De l'aprocier n'avoit pas soig ; Dalés lui damoissele Helie , Qui tote fu espeürie De la bataille qu'ot veüe ; Ele en estoit tote esperdue .
Ce dist li nains a la pucele : " Grant tort aviés , ma damoissele , Qui blamïés le chevalier ; Il m'est vis bien se set aidier ; Certes jel cuit , et bien le sai , As estors que ci veüs ai , Ausi a Blioblïeris , Que cis hon est de molt grant pris .
Tel cose tient on molt viument De coi on aprés se repent .
Mais n'i puet nus metre mecine Que molt ne soit sa valors fine .
- Biaus amis , ce li dist Helie , Se onques li dis vilonnie , Or l'en irai merchi rover De ço quel soloie blamer .
" Cele part vint la damoissele , Del palefroi dessent a terre , Puis est au chevalier meüe Et molt docement le salue ; Et puis li quiert tantost merchi De ço que si l'avoit laidi : Qu'il li pardoinst a ceste fois , A son plaissir prenge les drois .
Cil respondi a la pucele : " Jel vos pardoins , ma damoisele ; Puis que merchi m'avés rové , Tot vos soit ore pardonné .
" La damoissele l'enclina Et bonement l'en merchia .
Merchis l'en rent , o lui sejorne , Et Robers les cevals atorne .
Dalés le feu herbergié sont : Quant jors serra , si s'en iront .
Dont est au chevalier venue La pucele , qu'il ot tolue As dous jaians qui le tenoient , Qui si grant painne li faisoient .
Molt i ot gente damoissele ; La color ot fresse et noviele : Sa color avoit recovree De joie qu'ele ert delivree .
" Sire , tu m'as del tot garie Et de mon cors sauvé la vie ; Trait m'as de painne et de dolor Et de prison et de tristor Et des tormens u ere entree ; Tu m'as des jaians delivree , Tos jors mais serrai vostre ancele .
" As piés li cet li damoissele .
Et cil l'en a fait relever , De joie comence a plorer .
Dalés lui l'a sor l'erbe asise ; Se li demanda en quel guisse L'avoien cil jaiant trovee Qu'iluques l'orent aportee , Et coment a non , que li die ; Qui est , ne dont , ne li çoilt mie .
Dist la pucele : " Jel dira , De rien nule n'en mentira .
Por voir nonmee sui Clarie , Ne vos en mentiroie mie , Et Saigremors si est mes frere .
Li jaians me pris ciés mon pere : En un vergier hui main entrai Et por moi deduire i alai ; Li jaians ert desous l'entree , Trova la porte desfremee , Iluec me prist , si m'en porta ; Ici son conpaingnon trova ; Conquisse m'avés en bataille .
Sire , voir vos ai dit , sans faille .
" Robers a trové , et li nains , Desos la cave trente pains Et blances napes et hanas , Janbes salees , oissials cras , Tos rotis et tos atornés ; De bon vin ont trové asés .
Andoi en sont lié et joiant : Or ont a mangier a talent .
Cil doi jaiant qui sont ocis , Qui gasté orent le païs , Tot ço i orent aporté , Le mangier c'ont illuec trové .
Ilueques estoit lor repaires , Mais cangiés lor est lor afaires .
Li vilains dist : " Par Saint Martin , Tels fait viengne , n'i cuit roissin .
" Robers s'en est molt tost alés C'a mangier a trové asés : " Tot avrés , quanques vos plaira ; Ja blance nape n'i faura .
" Cil li respont : " Di me tu voir , Qu'a mangier poonmes avoir ?
Ce dist Robers : " Oïl , sans faille , Car trové ai la repostaile Des dous jaans qui sont ocis ; A mangier avés a devis .
" Et cil maintenant se leva , Les damoisseles i mena ; L'une et l'autre a par la main prise .
Robers fu molt de biel service ; L'iague donne a cascun li nains .
Quant il orent lavé lor mains , Les napes ont sor l'erbe mises , Si ont les puceles asises Et li Descouneüs devant , Qui molt lor faisoit biel sanblant .
Li nains les servoit et Robers , Qui molt fu sages et apers : Il estoit kels et senescaus Et botilliers et marissaus Et canbrelens et escuiers ; I s'entremet de tos mestiers Et de cascun molt biel servoit ; Et li nains molt biel li aidoit , Molt les savoient biel servir .
Quant ont mangié a lor plaisir , Li nains vint les napes oster Et celes lievent dou souper .
Et cil qui savoient servir Ront mangié a molt grant loissir , Si les servent les damoisseles .
Ne tienent pas longes novieles : Quant ont mangié tot maintenant , S'en vont a lor cevals corant Et bien et biel les atornerent Et blé a plenté lor donerent , Que li jaiant avoient quis , Qui gasté orent le païs .
Li preus Robers pas ne s'oublie : D'erbe n'avoit encore mie Que il donnast a ses cevals , Garde les lui , vit une faux .
Quant il estoit entrés el pré Et de faucier fu apresté , Si vit venir trois chevaliers , Armés sor lor corans destriers ; Rengié venoient et seré , De totes armes bien armé .
Icil trois furent conpaignon ; Bien sai coment orent a non : Li uns estoit Elins de Graies , Li secuns li sires de Saies ; Et li tiers ert de Salebrans Willaumes , qui molt ert vaillans ; Le Biau Descouneü sivoient , Prendre u ocire le voloient .
Robers les vit vers lui venir ; Si s'en comença a fuïr Et vint tot droit a son signor Qui se gisoit sor la verdor , Tres devant les dous damoiseles Qui molt furent gentes et bieles .
Et cil maintenant l'esvilla Et a une part l'apiela : " Sire , fait il , tost vos armés , De desfendre vos aprestés ; De bien faire apensés soiés , Ne de rien ne vos esmaiés .
Ci voi venir trois chevaliers Trestos armés sor lor destriers ; Je pens , et voir vos en cuic dire , Prendre vos vienent u ocire .
Il vienent cha ; or t'en apense , Que fiere truissent ta desfensse .
" Lors retornent as damoisseles , Si lor conterent les novieles .
Robers li dist : " Trop demorés ; Por l'amor Diu , car vos hastés : Li demorers forment me grieve .
" Li sires maintenant se lieve ; Ja vausist qu'il fust atornés , Mais , ançois qu'il fust aprestés , Vinrent poingnant li robeor Les le roce de Valcolor .
Li premiers venoit a desroi , As autres dist : " Jel voi !
jel voi !
" Il vint a lui , si dist : " Vasal , Fait nos avés et honte et mal .
Mar veïstes Gué Perillous !
Ja vos ferrai tot a estros .
" Pris u ocis fust maintenant , Quant Helie lor vint devant .
Molt estoit preus la damoissele ; En haut le chevalier apiele : " Signor , por Diu , ce dist Helie , Coment pensés tel vilonnie D'asalir honme desarmé ?
Molt vos serra a mal torné Se vos desarmé le tociés .
Gardés , signor , ne comenciés Cose dont vos soiés honni , C'onques si lait blame ne vi .
Or le laissiés , signor , armer ; Ce ne li devés vos veer .
Il n'a pas force vers vos trois , Se Dius ne li aiut manois ; Plus biel le poés armé prendre , Ne cuic qu'il se puisse desfendre ; Et la u on puet sormonter Doit on bien merchi esgarder .
" Li chevalier sont aresté , Willaumes a premiers parlé : " Signor , fait il , ele dist voir , Laissié le armer , ne puet caloir ; De nos ne se puet escaper .
" Cil respondent : " Don s'aille armer .
" Li chevaliers se traist ariere .
Del fu i fu grans la lumiere , Et de la lune qui luissoit , Que de cler jor rien n'i avoit .
Li Biaus Descouneüs s'arma ; Il vest l'auberc , l'elme laça , Et Helie li çaint l'espee .
" Garde , fait ele , c'oubliee N'i soit ma dame au ferir , Et proie Diu , par son plaisir , Que il vos doinst force et vigor De li secorre et de s'onor .
" Es vos son ceval c'on amainne , Il i sailli de terre plainne .
La pucele l'escu li tent Et il par le guince le prent ; Au col le mist , puis prist sa lance ; Diu reclama , par sa puissance , Que cele nuit li doinst honnor Et le desfende de dolor .
A genillons sont les puceles ; Molt prient Deu les damoiseles Que lor chevalier doinst honnor Et le maintiengne en cel estor .
Et cil qui point nes redouta , Le ceval point , avant ala Encontre les trois chevaliers .
Willaumes vint a lui premiers , Bien atornés , pres de bataille ; Tos sels i vint , sans nule faille , Et a cel tans costume estoit Que quant uns hom se conbatoit , N'avoit garde que de celui Qui faissoit sa bataille a lui .
Or va li tans afebloiant Et cis usages decaant , Que vint et cinc enprendent un ; Cis afaires est si comun Que tuit le tienent de or mes .
La force paist le pré adiés : Tos est mués en autre guisse ; Mais dont estoit fois et francisse , Pitiés , proece et cortoisie , Et largece sans vilonnie ; Or fait cascuns tot son pooir , Tot entendent au decevoir .
Mais ce vos laisserai ester , Que d'autre cose veul parler : Del Bel Descouneü dirai , La bataille vos conterai De lui et des trois chevaliers .
Willaumes vint a lui premiers , Ensi con vos contai devant .
Tos sels i vint , tot vraiement , Ainc n'i ot per ne conpaignon , Et sist sor un ceval gascon ; Bien fu armés a son talent .
Lors s'entrevinrent fierement ; Sor les escus se vont ferir , Fer font brisier et fust croisir .
Molt fu dure lor asanblee , L'uns en avra la destinee .
Willaumes l'a premiers feru , Desor le bocle de l'escu ; Le fer en fist par mi passer , Si que l'auberc fist desierrer .
L'aubers fu fors , point ne faussa ; La lance dusqu'es puins froissa .
Bon chevalier furent andui .
Li Biaus Descouneüs fiert lui ; L'escu perce , l'auberc desront , Dedens le cors le fer repont ; Mort le trebuce del ceval : Cil ne li fera huimais mal .
Es vos poingnant celui de Graies ; Ariere remaint cil de Saies .
Quant vit son conpaignon morir , Vait le Descouneü ferir Molt ruiste cop sor son escu : Trestout li a frait et fendu Et l'auberc malmis et fausé ; A molt petit l'eüst navré , Quant li fers d'autre part glaça ; Nel navra mie ne bleça .
Et cil ra si tres bien feru Helin de Graies par vertu De sa lance ens el pis devant , L'auberc li ront et vait fausant ; Vausist u non , au departir , Del bon ceval le fist caïr .
Si durement jus le porta Que le braç destre li brissa .
De dous en a la pais sans faille ; Fors qu'a un sol n'a mais bataille .
Quant vit blecié celui de Graies , Es vos poingnant celui de Saies , Bon chevalier et conbatant , Des armes preu et travillant ; Sor gramadone fu armés .
Por ses conpaignons fu dervés ; Taint ot le vis de mautalant .
Par mi la lande vint poingnant .
Quant li Descouneüs le voit , Vers lui s'adrece , et vint tot droit ; Si laissent tost cevals aler : Molt durment veulent encontrer .
Li uns a l'autre si feru C'andoi se sont entrabatu .
De la terre sont relevé , Li uns a l'autre regardé ; Les mains ont mises as espees , Ki bonnes sont et acerees , Sor les elmes se vont ferir , L'aciers faisoit l'elme tentir .
Molt se boutent et molt se fierent , Sovent et menu se requierent , Si s'entrefierent durement A genillons vienent souvent .
Lor elme sont tuit esfondré Et lor escu tot decopé .
Dusqu'al jor dura la bataille , C'onques ne fu la desfinaille .
Li jors s'espant , l'aube creva ; Li Descouneüs s'aïra , Celui de Saies vait ferir ; Cil se cuida molt bien covrir .
Li cevals en un crues marcha , Si qu'a la tere trebucha .
Li Descouneüs sor lui vait , Et cil s'eslonge et son pié trait Et il se cuide relever : Ja ne l'en covenist pener , Que cil le tint qui nel laissa Tant que prison li fiancha ; Si tres durement le tenoit Que cil lever ne se pooit .
L'elme li desront et deslace , Aprés li desarme la face ; Puis li a dit qu'il l'ocirra , U tost prison fiancera .
Cil de Saies voit bien , sans faille , Qu'il est vencus de la bataille , Et morir ne veut encor mie ; Molt docement merchi li crie .
Cil li dist : " Se vels escaper , Fiance prison a torner Ens en la cort Artu le roi ; Iluec en iras de par moi .
Se tu nel fais , a ceste espee Avras ja la teste copee .
" Cil de Saies prison fiance Qu'il en ira , sans demourance , Droit a la cort Artus le roi , Et cil en a prisse la foi .
Grant joie font les damoisseles .
Or comandent metre les sieles .
La bataille est ensi finee ; Li jors s'espart par la contree .
Cil de Saies monter ala ; Li Descouneüs l'arainna , Se li demande sa convine , Coment il va , par quel destine , Li doi conpainnon qui estoient Qui asali l'ont , que querroient ?
Cil de Saies respont atant : " Sire , fait il , tot vraiemant Vos en dira la verité ; Ja mos ne vos en ert celé .
Je sui , fait il , sire de Saies ; Cil qui gist la sire est de Graies , Heluins a non , molt est grevés , Car l'uns des bras li est copés ; Et l'autres est de Salebrans Willaumes , dont molt sui dolans .
Ci venimes par mon signor , Par lui avons ceste dolor , Blioblïeris , que trovastes , Quant le Gué Perillous passastes , Cui vos laidistes malement .
Ça nos tramist il vraiement Por vos prendre u por vos ocire .
Males novieles li puis dire , Quant revenrai a mon signor , Se li acroistrai sa dolor .
Tels cuide sa honte vengier , Ki porcace son enconbrier ; Qui plus monte que il ne doit , Ains trebuce qu'il ne vaudroit .
" Cil de Saies monter ala ; Heluin de Graies enporta .
Li Biaus Descouneüs li prie Que aveuc lui enmaint Clarie .
Par lui a ses parens l'envoie : La pucele en demainne joie .
D'autre part Helie et li nains Et Robers , qui n'est pas vilains , Et se sire si atornerent Et de cevaucier s'apresterent .
Vers la Cité Gaste s'en vont : Asés orés que il feront .
Or m'escoutés , voir vos dirai ; Ja , mon veul , mon mal n'i querrai ; Qui que s'oublit , je nel puis faire .
Celi dont ne me puis retraire Ne vel je mie ore oublier , Mais Dius me gart de li fauser .
Ce dient cil qui vont trecant , Li uns le va l'autre contant : " Peciés n'est de feme traïr " ; Mais laidement sevent mentir : Ains molt grans peciés est , par m'ame !
Or vos penerois d'une dame Qui n'avera talent d'amer ; Vos li irés tant sermonner Que serra souprisse d'amor .
Tant li prierés cascun jor , Bien li porés son cuer enbler .
De ço nos viene Dius garder !
Por vos tos ses amis perdra Et son mari qui l'amera .
Quant en arés tot vo voloir , Adont le vaurés decevoir .
Mal ait qui si acostuma , Et qui jamais jor le fera !
Cil qui se font sage d'amor , Cil en sont faus et traïtor .
Por ce mius vel faire folie Que ne soie loiaus m'amie .
Ço qu'ele n'est l'ai apielee ; Que dirai dont ?
La molt amee ?
S'ensi l'apiel , voir en dirai ; S'amie di , lors mentirai , Car moi ne fait ele sanblant .
Las !
por li muir , et por li cant ; Tos jors serai en sa merchi .
Or vos redirai je par chi Del Descouneü , qui s'en vait .
La pucele les li se trait , Une aventure va contant .
Par le forest vait chevaucant Li chevalier se regarda : Un cerf vit qui les lui passa ; Langue traite vait esfreés , De seize rains estoit armés ; Devant lui tressailli le voie , N'i a celui qui ne le voie .
Aprés le sivent lïement Bracet , viautre qui vont saillant , Qui vont aprés le cerf braiant .
Detriers vait uns bracés corant : Plus estoit blans que nule nois , Orelles noires come pois , De li qui fu au les senestre ; De l'autre part , sor le flanc destre , Ot une tace tote noire ; Petis estoit , ço est la voire , Graindres un poi d'un erminet ; Nus hom ne vit si biel bracet .
Devant la pucele passa , En mi la voie s'aresta ; El pié ot ficie une espine .
La pucele vers lui se cline Et por lui prendre a pié descent ; Le bracet prist isnelement , Puis est hastivement montee Et chevauca tote l'estree .
Le bracet dist qu'en portera Et a sa dame le donra .
Es vos poingnant un veneor Deseur un ronci caceor .
Ses ciens sivoit , son cor tenoit , En sa main un espiel avoit , Corte cote avoit d'un burel , Le cors ot avenant et biel , D'unes houses estoit hosés ; Estrangement estoit hastés .
Quant il vit prendre le bracet A la pucele , qui le met Sous son mantel et reponnoit , Et quant li veneres le voit , Si vint poignant a la pusele , Se li a dit : " Amie biele , Laissiés , laissiés mon cien ester ; Damoissele , laissié le haler Aprés les autres qui s'en vont .
" La damoissele li respont Que del bracet n'avra il mie , Car biaus est , si en a envie , Et por ce si l'en velt porter , A sa dame le velt donner .
Cil li respont : " Ma damoissele , Ci avroit molt male novielle .
Rendés le moi , n'i avés droit .
" Cele li dist : " N'i avrés droit ; C'est li ciens que vos mais n'avrois , Por quantques vos dire saçois .
" Li veneres se coreça , Et le chevalier apiela : " Sire , fait il , estés , caele ; Dites a cele damoissele Qu'ele mon bracet n'en port pas .
" Et cil li prie en es les pas : " Doce amie , c'or li rendés .
" Cele dist : " Ja plus n'en parlés ; C'est li bracés que mais n'avra .
Sive son cerf qui tost s'en va , Que le bracet pas ne randrai .
- Sire , dist li venere , or sai Que mon cien en faites porter .
Faites le moi abandonner , Que mon cien , la u est , presisse ; Certes , ja plus ne vos quesisse .
Vostre force l'en fait porter ; Por ce le vos doi demander .
Del bracet n'en portera mie , Se vos ne li faites aïe .
" Et cil au veneor respont : " Por nule rien qui soit el mont Ne l'abandonneroie mie , Car se serroit grans coardie .
Mais biel me serroit , se vausist , Qu'ele le bracet vos rendist .
Car li rendés , france pucele .
" Lors respondi la damoisele : " Parler vos oi de grant folie , Car le bracet n'ara il mie .
" Li venere s'en vait atant Sans congié prendre maintenant , Et dist entre ses dens : " Sans faille , Ne l'en menrés pas sans bataille .
" Chevalier fu de haut parage ; Petit prisse son vaselage , S'ensi en laist son cien porter .
Son harnas faissoit sejorner A un castiel , qui siens estoit , Molt pres de la u il caçoit .
Le castiel i avoit fait faire : Quant il voloit cacier ne traire Par le forest u il caçoit , Adont el castiel sejornoit .
Au castiel vint molt tost poingnant , Encontre lui vont si serjant : " Alés , fait il , mi escuier , Amenés moi mon bon destrier Et mes armes , si m'armerai ; Gardés que n'i faites delai .
" Cil les vont querre isnelement , Ses aportent hastivement .
Li uns les cauces li laça , Vest son hauberc , l'elme ferma ; Au les senestre çainst l'espee , Qui bonne estoit et aceree .
Puis est montés sor son destrier ; Le bracet cuide calengier .
Son esscu prist , au col le mist , A l'arestil sa lance prist .
Del castiel ist , pongnant s'en vait : Molt tient a honte et a grant lait , S'ensi en laist son cien porter , Qu'il nel face cier conperer .
Par la forest s'en vait poingnant ; Si lor est venus au devant , Par une voie qu'il savoit .
Et quant il le chevalier voit , A haute vois lors li escrie : " Vasal , vasal , or est folie , De mon cien qu'en faites porter !
Or le vos estuet conperer ; En pardon pas ne l'en menrés , Je vos desfi , or vos gardés .
" Quant cil le veneor entent , Son escu prist isnelement , Et puis aprés reprist sa lance .
Point le ceval qui tost li lance ; Si se comande au Creator , Por joster muet au veneor .
Molt orent andui bieles armes ; Les escus prendent as enarmes , Chevals poingnent por tost aler , Baissent les lances por joster ; Fendent escus , fausent haubers , Des estriers vont ploier les fers , Des lances les esclices volent .
De nule amisté ne parolent : Des tronçons donent grans colees , Aprés revienent as espees , Si s'en vont tost entreferir .
Lors oïssiés elmes tentir , L'un enforcier , l'autre pener , Vasals ferir , cevals süer .
Molt fiert bien cascuns de l'espee , Molt est dure d'els la mellee , Molt sont vasal , fier caple font ; Lor elme tot enbaré sont Et lor escu tot decopé ; Si furent andoi molt lassé , Tos li plus fors vait molt lassant , Et quant ne poent en avant , As bras s'aerdent demanois , Et laissent les brans vïenois .
Li uns tint l'autre durement ; Li ceval se vont eslongnant , Tornent sieles , ronpent poitrals , Guerpir lor estuet les chevals : A la terre caient andui ; Molt prioit Diu cascuns por lui .
Li veneres lever cuida ; Mais cil durement le saca , Adens l'abati mantenant .
Ce pesa celui duremant , Qui molt legiers et fors estoit ; De relever molt s'enforçoit , Mais ne le laisse relever .
Que que il li doie grever , Le refist jus caïr sans faille , Si le sace par la ventaille ; Le cief li desarme et la face .
Lors voit jesir en mi la place S'espee , que il bien conut ; Isnelement por li corut , Mais ne laist pas le veneor , Ançois le tient par grant vigor .
Quant s'espee avoit recouvree , Ja li eust la teste copee , Se il n'otriast son voloir .
Li veneres set bien le voir Que il escaper ne puet mie ; Molt doucement merchi li crie , Dist que il fera son plaissir , A son plaissir n'i puet faillir .
Cil respont : " Ne pues escaper , Ne fians prison a torner Ens en la cort Artus le roi ; Et se li dites , de par moi , Je vos envoi en sa prison , Car molt me dona rice don , Quant m'envoia la dame aidier Qui bessong en a et mestier .
" Li vasals dist : " Bien li dirai ; Et de cui pris me clamerai ?
- Biaus dols amis , bien le sarois : Del Biel Descouneü dirois .
" Del veneor a la foi prisse ; Une autre cose li devisse .
Li Biaus Descouneüs dist : " Sire , Mon non m'avés rové a dire ; Or vel je vostre non savoir .
" Et cil li regehist le voir : Faire l'estuet ço qu'il comande .
" J'ai non l'Orguillous de la Lande : De la prison que plevi ai , Ains un mois m'en aquiterai .
" Li uns a l'autre congié prent ; Es cevals montent errament .
Li venere s'en retorna , De son cien mie n'en porta .
Et li Descouneüs s'en vait , Et Robers , qui grant joie en fait , Li nains et la dame ensement Le grant cemin s'en vont anblent .
Le jor ont faite grant jornee ; Et quant ce vint a l'avespree Si issirent d'un bos foillu , Un castiel de pres ont veü , Qui molt esteit et bons et bials ; Becleus avoit non li castials .
Tot entor cort une riviere , Por poissons nul millor ne quiere , Et si porte l'iaue navie , Par la i vient la marcandie , Dont li pasages molt valoit .
De molins plenté i avoit Et rivieres et praeries , Et si ot grans gaaigneries ; D'autre part les viegnes estoient , Qui plus de dous liues tenoient .
Li castials fu clos de fosés Grans et parfons et lons et les ; Sor les fosés hals murs avoit , Dont li castials tos clos estoit .
Li Descouneüs s'aresta , La damoisselle en apiela , Se li a le castel mostré .
Por l'esgarder sont aresté Et dient que bials est et gens , Millor n'en ot ne rois ne quens .
Vers le castiel s'en vont corant ; Li vespres va molt aprocant .
Encontré ont une pucele En lor voie , qui molt ert biele ; D'un drap de soie estoit vestue , Si bele riens ne fu veüe : La pene d'edres fu bendee , D'ermine de gris geronee ; Li sebelins molt bons estoit , En nul païs millor n'avoit .
Molt fu la damoissele gente ; Sa grans biautés molt atalente A cels qui virent la pucele ; Onques nus hom ne vit tant biele ; Le front ot large et clier le vis Et blanc con est la flors de lis , Les sorcils ot noirs et vautis , Delgiés et grailles et traitis ; Le vis avoit si colouré Come la rose el tans d'esté , Bien faite boce , dens petistes , De plus biele parler n'oïstes ; Les crins ot blons et reluissans , Come fin or reflanboians ; D'un fil d'argent fu galonnee , Si cevaucoit escevelee ; Les iols ot vairs , le front bien fait ; Mains ot blances , cors bien portrait ; Plus bel cors n'ot nule pucele .
Mais grant dol fait la damoissele : Ses puins tort , ses cevels detire Cele qui a et dol et ire .
Del castiel vint la damoissele , Et li Descouneüs l'apiele Et a l'encontre tost li va ; Molt gentement le salua .
Son salu li rent en plorant , Con cele qui a dol molt grant .
Cil demanda a la pucele : " Por coi plorés , amie biele ?
S'il vos plast , je le vel savoir " Cele respont : " Dol doi avoir , Ne je ja mais joie n'orai , Car la rien c'onques plus amai Ai je perdue hui cest jor .
Sire , fait ele , por ce plor , Por mon ami que perdu ai ; Ocis m'est hui , de dol morrai ; Li cuers me crieve de dolor .
Lasse !
Coment vivrai mais jor ?
" Quant cil l'oï , pitié en a .
A la pucele demanda Coment estoit mors ses amis ; S'il estoit a armes ocis U autrement , qu'ele li die .
La pucele respont marie : " Sire , ocis l'a uns chevaliers , Qui molt est orguillous et fiers ; Si est sires de cest castiel .
Il a en la vile un oissiel , Esprevier bien mué et biel .
En un plain , dalés un mostier , Illuec ont asis l'esprevier , Sor une perce tote d'or .
Li espreviers vaut un tresor .
Cele qui l'esprevier ara , Et a le perce le prendra , Si ara los de la plus biele ; Et si couvient a la pucele Qui vaura avoir l'esprevier , Que maint o soi un chevalier Por desrainnier qu'ele est plus biele Que nule dame ne pucele ; Car cil qui del castiel est sire Maintenant li va contredire , Et le desfent de par s'amie , Et dist que si bele n'est mie Con s'amie est , ce dist , sans faille .
Issi conmence la bataille .
Sire , mes amis i ala , Por l'oissel prendre m'i mena .
Quant je vauc prendre l'esprevier , Li sire le vint calengier Que je ne le presisse mie .
Li miens amis me dist : " Amie , Prendé le tost hardiement ; Por demostrer sui en present Que vos estes asés plus biele Ne soit la soie damoissele " A l'autre molt en anuia , Et dist que il l'en dessdira .
Ensi enprisent la bataille .
Ocis fu mes amis , sans faille , Qui faire me voloit honnor ; Si m'est torné a grant dolor .
Tot ont juré cil del castiel De deseur le cors saint Marcel , Un cier cors saint quist en la vile , Qu'envers celui ne feront gille Qui au signor se conbatra .
Se il l'ocist , garde n'ara ; Ne l'en covient avoir paor Ne nule dote ne cremor , Ne ja nus tort ne l'en fera ; Tos seürs aler s'en porra .
" Cil li respont qui se li dist : " Bon gré l'en saroies , je cuit , Qui vos rendroit cel esprevier Et vostre ami porroit vengier .
" Cele respont : " Sire , por voir , Bon gré l'en devroie savoir ; Grant cose i vauroie avoir mise Qu'il fust vengiés a ma devise .
Qui mon ami porroit vengier , Cil me porroit bien ensgagier En tos païs , " ce dist la biele .
Et cil respont a la pucele .
" Venés o moi , je vos en pri .
Ne lairai pas , je vos afi Que vostre ami n'aille vengier Et ne vos rende l'esprevier .
" Et la pucele li respont : " Cil Sire qui forma le mont Vos doinst qu'a cief le puissiés traire !
Se vos certes le poés faire , Saciés molt grant honor avrois , Car molt grant proece ferois .
O vos vel aler cele part .
Dius , se lui plaist , de mal vos gart !
" Ceste pucele fu montee ; Margerie estoit apielee .
Ensi vers le castiel s'en vont ; Passent les lices et le pont , Vers le cort vont , et Margerie Tot droit vers l'esprevier le guie .
Grant gent le vont aprés sivant , Chevalier , borjois et sergant ; Dames et puceles issoient De lor ouvroirs , et demandoient Del chevalier qui il estoit , Qui l'esprevier querre venoit .
Pluisor respondent : " Ne savons ; Mais itant dire vos poons Que ses elmes est effondrés ; Bien pert qu'il a esté portés : Maint chevalier i ont feru .
Molt est encle en son escu , De cols d'espees est orlés ; Et ses haubers est descloés .
" Ce dist cascuns sans devinaille : " Il est bons chevaliers , sans faille .
Ha !
Dius , qui sont ces damoiseles Qu'il mainne o lui , qui tant sont bieles ?
" Dist un borjois : " A mon sanblant , La pucele qui va devant , Ele amena le chevalier Qui fu ocis por l'esprevier ; Hui main aprés messe cantant L'ocist me sire voiremant ; Molt en fu dure la bataille .
" Ce dist cascuns : " C'est voirs , sans faille .
" Aprés le vont trestot sivant , Et li chevaliers vait devant , Si est venus a l'esprevier , En la place les un vergier .
Molt fu la place biele et gente : En mi liu ot planté une ente , Qui a tos jors florie estoit , Une perce d'or i avoit , U li espreviers fu asis ; Le trait d'un arc , ce m'est avis , Estoit a conpas ordenee Environ et bien delivree ; Li espreviers en mi estoit .
Et tantost come cil le voit , En haut apiele Margerie : " Venés avant , ma douce amie , Prendre a la perce l'esprevier ; Por vos le vel je desrainnier .
Vos le devés molt bien avoir , Tant avés biauté et savoir , Ensement et pris et valor , Et biel cors et biele color .
" Et cele vint par mi la place A l'esprevier , si le deslace .
Et li sires i vient poingnant , Armés sor un ceval ferrant .
Ses escus a argent estoit , Roses vermelles i avoit , De sinople les roses sont .
Bien fu armés sur le gascont , Un bel ceval de molt grant pris .
L'escu par les enarmes pris , Venoit armés molt gent et biel .
De roses avoit un capel En son elme , qui biaus estoit .
Ses cevals tos covers estoit D'un samit , et si ot vermelles Unes roses , et a mervelles Estoit esgardés ; et s'amie , Qui avoit non Rose Espanie , En coste celui cevaucoit Un palefroi , qui buens estoit .
Molt estoit et laide et frencie .
N'i a celui cui ne dessie Qu'il le maintint por le plus bele .
Tot s'esmervellent cil et cele K'Amors li fait son sens müer .
Mais nus hom ne se puet garder K'Amors nel face bestorner ; La laide fait biele sanbler , Tant set de guille et d'encanter .
Li chevaliers vint a esploit Envers le pucele tot droit ; A molt halte vois li escrie Que l'esprevier ne prenge mie , Qu'a li n'afiert pas qu'ele l'ait .
Li Biaus Descouneüs se trait Avant , se li a dit : " Biaus sire , Por quel cose volés vos dire Que l'esprevier ne doie avoir ?
N'a ele biauté et savoir ?
Plus bele de li je ne sai , Et je por li desrainnerai Qu'ele doit avoir l'esprevier , Se ne li faites delaier .
" Cil li respont : " N'en ara mie , Qu'asés est plus bele m'amie , Qu'aveuc moi ai ci amenee ; Onques si biele ne fu nee , Sans mentir et sans devinaille .
De mostrer sui pres , par bataille , Que porter n'en doit l'esprevier .
" Desfïent soi li chevalier ; Come homme iré les cevals poignent , Et por joster si s'entr'eloignent .
Tant con ceval püent aler Muet l'uns a l'autre por joster , Si s'entrevont entreferir Que les escus se font croissir .
Ronpent et çaingles et poitrals ; Andoi s'abatent des cevals .
Ne furent navré ne blecié ; Isnelement sont redrecié , Et traient les brans vïenois , Si s'entrefierent demanois .
Sor les elmes s'en vont ferir , Si que le fu en font salir ; Des puins as trencans des espees S'entredonnent molt grans colees : En tos sanblans bien se requierent , Sor les elmes souvent se fierent ; As puins souvent se vont sacier , Les las des elmes esracier ; Fiere et grans est molt la mellee .
Li Biaus Descouneüs s'espee Tint , si le fiert bien a devisse , Et tote sa force i a mise ; Si grant colee li donna Que li chevaliers trebuca ; Tos estordis ciet en la place , Sor une piere fiert sa face Que ses vis trestos en torbla .
Cil maintenant sor lui ala , Tant durement le tire et sace Que l'elme del cief li esrace ; Cil n'a pooir de relever .
Que que il li doie grever , Li convient dire et otroier : " Conquis m'avés , nel puis noier .
" Mais cil , qui desous lui le tient , Li dist : " Sire , el i covient ; A tant n'en irés vos plus cuites , Vostre estre et vostre non me dites , Et si fiancerés prison Que vos irés sans oquison Ens en la cort Artus le roi .
" Li chevaliers plevi sa foi , Puis li a dit aprés son non : " Sire , Giflet m'apele on ; Giflés , li fius Do , sui nonmés En cest païs et apielés .
Vostre sui tos d'or en avant , Car molt vos sa prué et vaillant .
" A tant se lievent de la place ; L'uns acole l'autre et enbrace .
Giflés , li fius Deon l'en mainne En la soie sale demainne ; Tant debonnarement pria C'o lui cele nuit herberga .
Molt lor fist bon ostel la nuit Et molt i orent grant deduit .
Cele nuit traisent au castel , Et furent servi bien et bel .
Bien matinet a l'ajornee , Que li jors pert par la contree , Li Bials Descouneüs leva , Isnelement et tost s'arma , Si se remetent a la voie .
Giflés , li fius Do , les convoie , Et Margerie la pucele , Que li Descouneüs apiele , Se li demande qu'el fera .
Et dist que ele s'en ira En Escoce , dont fu ses pere ; Rois Agolans il est ses frere .
Sor son puig porte l'esprevier Qu'ele ot conquis , si l'ot molt cier .
Quant li Descouneüs l'entent Qu'ele estoit de si haute gent Et qu'ele estoit fille de roi , Giflet a apielé a soi ; Se li dist que il envoiast Un chevalier qui l'en menast La damoissele en sa contree ; Et Giflés bonnement li gree , Se li dist que bien le fera ; A tant a Diu le comanda .
Et quant la parole ot Helie , Qu'ele estoit d'Escoce norie , Si l'a molt bien reconeüe , Car maintes fois l'avoit veüe Et si estoit pres sa parente .
Molt li est bon et atalente Que ele en porte l'esprevier .
" Cosine , fait ele , acointier Vos deüssiés molt grant pieç'a ; Car or m'en covient aler ça Et vos en irés autre voie .
Molt desir qu'encor vos revoie ; Ne sai se ja mais vos verrai , Mais en mon cuer vos amerai .
Or vos vel mon bracet laissier , Porterés l'ent o l'esprevier : Andoi sont conquis par bataille ; N'a si bon cien en Cornouaille .
Molt fu conquis par grant vigor D'un mal chevalier veneor .
" Tot li conte come ele l'a , Le bracet , et puis li bailla .
Li une a l'autre pren congié ; Andeus ploroient de pitié .
Li Biaus Descouneüs s'en vait ; Vers Helie li nains se trait , Son palefroi aloit caçant .
Or me vait autre riens tirant : Del Biel Descouneü dirai L'istoire , si con je le sai , Qui tote jor avoit erré .
Li vespres lor fu apresté ; Il esgarde , voit un castiel , Onques nus hom ne vit si biel .
Molt fu li castials bien asis , Molt ert rices et plentevis .
Uns bras de mer entor coroit , Qui tote la vile açaingnoit .
D'autre part la grans mers estoit , Qui au pié del castiel feroit .
Molt i avoit rice castiel ; Li mur en furent rice et biel Dont li castials tos clos estoit : Nois , blances flors , ne riens qui soit , N'est pas si bel con li mur sont Qui tot entor la vile vont .
De blanc mabre li mur estoient Qui le castiel entor clooient , Si hals con pooit uns ars traire .
Nus hom ne pooit engien faire Qui peüst as cretials tocier ; Traire n'i puet on ne lancier ; Et tant estoient li mur halt Qu'il ne doutoient nul asaut .
En la vile ot cent tors vermelles , Qui bieles erent a mervelles Et furent de mabre vermel Qui molt reluist contre solel .
Cent conte ens en la vile estoient , Ki dedens icés tors manoient Et tot sont casé del castiel .
Un palais i ot bon et biel ; Cil qui le fist sot d'encanter , Que nus hom nel puet deviser De coi i fu , mais bials estoit .
Cristal la piere resanbloit Dont li palais estoit tos fais Et a conpas trestos portrais ; A vaute fu covers d'argent Et par desus a pavement .
Une escarboucle sus luissoit , Plus que solaus resplendissoit Et par nuit rent se grant clarté Con se ce fust en tans d'esté .
Vint tors sostienent le palais , Plus bieles ne verrés jamais , Totes indes d'une color ; Ainc hom ne vit nule millor .
Iluec vienent li marceant , Qui d'avoir sont rice et manant , S'i amainnent lor marchandie Par la mer , qui illuec les guie , Dont li passages molt valoit Que cele vile recevoit ; De lor avoirs , qui i vient grans , Est la vile rice et manans .
Icis castials dont vos oiés A l'Isle d'or estoit nonmés .
El palais ot une pucele , Onques nus hom ne vit si biele ; Les set ars sot et encanter Et sot bien estoiles garder , Et bien et mal , tot ço savoit ; Mervillous sens en li avoit .
Cele estoit dame del castiel ; Molt ot le cors et gent et biel .
Ses pere n'ot oir fors que li .
Encor n'avoit ele mari .
C'est la Pucele as Blances Mains , De ço sui je molt bien certains , Et molt estoit grans sa biautés .
Li chevaliers s'est arestés , S'apiele damoissele Helie , Qu'il menoit en sa conpaingnie , Se li a le castiel mostré Et del palais la grant clarté Et un tré qu'il avoit veü , Qui entr'els et le castiel fu , Qui molt grant place porprendoit .
Et une caucie i ravoit Del pavillon dusques au pont Por les iaugues qui defors sont .
Li pavillions au cief estoit ; Devant unes lices avoit Molt bien faites de pels agus , Aguisiés desos et desus .
En cascun pel ficie avoit Une teste c'armee estoit : Cascune avoit l'elme lacié Qui ens el pel estoit ficié ; De chevaliers tot li cief sont , Qui ens es pels erent amont .
Dedens le pavillon estoit Uns chevaliers , qui ja s'armoit Et laçoit ses cauces de fer , Que tot esté et tot iver Atendoit iluec s'aventure Qui molt estoit grevelse et dure .
Quant vit le chevalier venir , Son hauberc a pris a vestir ; Quant l'ot vestu , son elme lace Et vint ester en mi la place , Espee bonne çainte avoit .
Cil chevaliers amis estoit A la pucele del castiel ; De totes armes bien et biel Estoit armés , et ses cevals .
Atant est venus li vasals Qu'on Bel Descouneü apiele ; Dalés lui mainne la pucele .
Vers le tré vint , si vaut passer ; Mais cil li osa bien veer , Qui dedens ert , molt fierement , Si dist en halt hastivement : " Se vos par ci volés passer , Molt vos estera ains lasser As armes encontre mon cors , U vos remanrés la defors .
" " Sire , dist la pucele Helie , Tels est l'usages , n'en ment mlemie ; Et cil qui ici est conquis Si puet estre de la mort fis ; La teste a maintenant copee , Ne ja ne li ert desarmee , A tot l'elme serra trencie Et puis en un des pels ficie Avec les autres qui la sont Defors les lices de cel pont .
" Set vint testes i ot et trois , Tos fius de contes et de rois , Que li chevaliers a conquis , Qui ert a la pucele amis .
Ses amis a esté cinc ans , Onques de li n'ot ses talans ; Mais s'encor puet deus ans durer , Si le doit prendre et espouser .
La pucele l'a fiancie Que se desfent si la caucie Set ans tos plains , que il l'avra , Et s'il nel fait , il i faura .
Li usages itels estoit : Quant nus de ses amis moroit , Quant il estoit mors en bataille , Celui prendroit sans nule faille Qui son ami ocis avoit ; De celui ami refaisoit Por qu'il peüst set ans tenir , L'usage faire et maintenir .
Et qui set ans i puet durer A celui se veut marïer , De li ert sire et del manoir ; En cel guisse le doit avoir .
Ele savoit bien , sans mentir , Que cil qui ce porra furnir , Que tant est buens qu'avoir le doit ; Por l'esprover iço faisoit .
Mais ele dist ja ne l'ara Cestui , ains dist que ains morra , Qu'ele n'a cure ne talent , Car il ert fel a tote gent .
N'avoit a garder que deus ans , Mais trop est plains de mautalans : Il estoit fel , cuvers et mals , Et trop tirans et desloiaus ; Por che la dame le haoit .
Et por ce que haïs estoit , Se il son terme fait avoit , Tant durement mal li voloit , Que ja a nul jor n'en iert siens .
Car en cest monde nule riens N'est que ançois ne devenist Que de li ses talens fesist .
De totes gens haïs estoit , Car en la vile homme n'avoit Qui liés n'en fust et ne vausist Que cil en desus en venist .
Ço voloient grant et menor ; Que nus a lui n'avoit amor , Mais por doutance le servoient , Et nient por el ne le faissoient , Qu'il n'estoit de nului amés .
Ses cevals li fu amenés Covers d'un bon pale vermel , Ainc nus hom ne vit son parel , Par mi ot unes blances mains ; D'un samit blanc con flors de rains Furent les mains et bien ouvrees Et deseur le cendal posees .
Ses escus a sinople estoit Et mains blances par mi avoit ; Sor son elme portoit uns gans ; D'armes estoit preus et vaillans .
Tantost con il vint au destrier S'i est montés par son estrier .
Uns vallés son escu li tent , Il tantost a son col le pent ; Uns autres li baille la lance .
As armes avoit grant poissance ; Ainc nus ne fu de son pooir , N'a armes peüst tant valoir .
Il s'eslaisse par mi les pres , Puis est au pavillon tornés , U li Descouneüs l'atent ; Faire le cuide tot dolent .
Quant li Descouneüs le voit , Que il as armes l'atendoit , Bien set qu'il avra la bataille .
Par el n'en puet aler , sans faille ; Par illuec l'en estuet aler , Car par aillors n'en puet passer .
L'escu a pris , au col le pent ; Isnelement la lance prent ; Vers le caucie vint errant .
Li chevaliers li vint devant .
Li Biaus Descouneüs dist : " Sire , Proier le vos vauroie et dire Que vos nos laissisiés aler : Nos n'avons mestier d'arester .
Ne me delaiés de ma voie , Car li rois Artus m'i envoie .
" Cil li respont : " Or oi folie !
Par ci ne passerés vos mie ; Cest casement tieg de m'amie .
" Et cil al chevalier respont : " Sire , fait il , por tot le mont Ne vel avoir tel casement D'ensi ocire tote gent .
Quant je plus ne puis amender Ne vos ne me laissiés aler , J'esgarderai vostre voloir : Desfendrai moi a mon pooir .
" Lors se desfïent a itant ; Eslongent soi plus d'un arpent .
Il ne remaint arme el castiel , Li villart et li jovencel , Les dames et li chevalier , Et li clerc et li escuier , Que ne viengnent a la bataille .
Del signor vaussissent , sans faille , Que mors i fust et desconfis , Car molt estoit de tos haïs ; Molt estoit sa mors desiree .
La dame n'i est pas alee : As estres de la tor ala Et les puceles i mena ; As fenestres en vint ester Por la bataille resgarder De celui que püent haïr .
Des orre sont as cols ferir .
Andoi furent de grant valor , Les cevals poingnent par vigor ; Tant con ceval püent aler Muet l'uns vers l'autre por joster .
Ansi vienent andoi fendant Com esfoudres va vent caçant ; Nus vens ne puet si tost aler Com li uns vait l'autre encontrer .
Baissent les lances com il viennent , Sor les escus grans cols se fierent ; Ronpent les ais et li fus brise , Les lances metent a devise ; Par les hescus dusqu'as haubers Fisent ansdeus passer les fers .
Lances orent roides et fors ; Si s'entrefierent par esfors , Tument ceval et chevalier , Desous els font tumer destriers .
Andoi se sont entrabatu ; Molt estoient de grant vertu .
A la terre gisent pasmé ; Ne sont pas li ceval levé , Car estonné sont li destrier ; Les els gissent li chevalier .
Tot cil qui cele joste virent Molt durement s'en esbahirent , Car molt estoit bonne et loee ; Onques miudre ne fu jostee .
Quant sont de pamisson venu , Si se sont bien entreveü ; Des fueres traient les espees , Dont il se donnent grans colees .
Les escus trencent et esclicent , Haumes esfondrent et debrissent , Les haubers ronpent et desmaillent ; As espees souvent s'asaillent .
Sor les elmes tes cols feroient Que estinceles en voloient .
A genillons souvent se metent ; Nostre Signor del ciel proumetent Aumonnes et vels plenteïs , Que lor sires i fust ocis .
Li chevaliers cuidoit de voir De ses hommes , sans decevoir , Que il proiaissent Diu por lui ; Mais il prient son grant anui .
Amors de force petit vaut : Saciés que au besoig tost faut ; Por ce fait bon sa gent amer , Que tost puet la roe torner .
Li Descouneüs tint s'espee , Celui en donne grant colee .
Il savoit asés d'escremir ; Desor le col le seut ferir , A un entrejet qu'il jeta Les las del elme li trencha ; Li elmes chaï en la place , Desarmee remest la face .
Puis le refiert en la cervele , Li chevaliers tos en chancele ; La coiffe del hauberc trencha , Desi qu'al test li fers ala ; Par la cervele met l'espee , Dusques es dens li est colee .
Les gens crïent et joie ont grant ; Des que Jhesus forma Adant Tel joie n'ot en une place , N'i ot celui joie ne face .
Cil chevaliers , qui fu ocis , Malgiers fu apielés li Gris .
Le cors en fisent aporter , A l'autre se vont presenter .
" Sire , font il , molt as conquis Et tere et hommes et païs ; Tot soumes tien , sans decevoir ; Nus roiaumes ne puet valoir Ço que tu as hui conquesté .
Molt t'a Nostres Sires amé .
Mort as le millor chevalier Qui onques montast en destrier ; Dont nos avés mis en la joie .
Sire , metons nos a la voie : Vien ton roiame recevoir Et le millor dame veoir C'onques fust , que tu ameras , Et , se Diu plaist , encor l'avras .
" Un ceval li ont presenté ; Es vos celui desus monté .
Or l'en mainnent vers le castel , U recëus fu bien et bel A crois et a porcession .
Grant joie en fisent li baron ; El grant palais l'en ont mené Et maintenant l'ont desarmé .
A tant est la dame venue ; Si bele riens ne fu veüe : Ceste ne trove sa parelle , Tant estoit biele a grant mervelle .
Sa biautés tel clarté jeta , Quant ele ens el palais entra , Com la lune qu'ist de la nue .
Tele mervelle en a eüe Li Descouneüs , quant le vit , Qu'il chaï jus a bien petit .
Si l'avoit bien Nature ouvree Et tel biauté li ot donnee Que plus bel vis ne plus bel front N'avoit feme qui fust el mont .
Plus estoit blance d'une flor , Et d'une vermelle color Estoit sa face enluminee ; Molt estoit biele et coloree .
Les oels ot vairs , boce riant , Le cors bien fait et avenant , Les levres avoit vermelletes , Les dens petites et blancetes , Boce bien faite por baissier Et bras bien fais por enbracier .
Mains ot blances con flors de lis Et la gorge desous le vis .
Cors ot bien fait et le cief blont ; Onques si bele n'ot el mont .
Ele estoit d'un samit vestue ; Onques si biele n'ot sous nue .
La pene en fu molt bien ouvree , D'ermine tote eschekeree , Molt sont bien fait li eschekier ; Li orles fist molt a prisier ; Et deriere ot ses crins jetés , D'un fil d'or les ot galonnés .
De roses avoit un capiel Molt avenant et gent et biel .
D'un afremail sen col frema .
Quant ele ens el palais entra , Molt i ot gente damoissele ; Onques nus hom ne vit tant biele .
La dame entre el palais riant , Al Descouneü vint devant , Se li a ses bras au col mis ; Puis li a dit : " Li miens amis , Conquis m'avés , vostre serrai ; Ja mais de vos ne partirai .
Un don vos vel orendroit faire , Dont venu sont molt de contraire ; Le don orendroit vos donrai , Je nel vel pas metre en delai .
De la caucie aval garder L'uissage vel cuite clamer .
Por vos , sire , cuites serra , Que ja mais garde n'i ara .
Et si ferai de vos signor ; Ma terre vos doins et m'amor .
A mari , sire , vos prendrai ; Millor de vos certes ne sai .
" Molt bonnement cil l'en merchie .
La dame par le main l'en guie ; Sor une kiute de brun pale , Qu'aportee fu de Tesale , Iluec se sont andoi asis .
Molt i ot chevaliers de pris En la sale de totes pars .
La dame pensse engiens et ars , Et molt en est en grant anguisse , Coment celui retenir puisse .
Ses cuers a lui s'otroie et donne .
Par le palais nus mot ne sonne Fors qu'il doi , qui forment s'entraisent De biaus dis qui forment lor plaissent .
La dame dist que le prendra , Et c'ainc la nuit en parlera A tos les princes de s'onor , Si com il veut avoir s'amor , Al uitme jor soient ici , Qu'ele vaura prendre mari , Et qu'il ne facent demoree ; A tos le di par la contree .
Et quant ce vint a l'avespree , Por laver ont l'iaue portee .
Quant ont lavé , si sont asis Et tos les sieges ont porpris ; Et la dame s'i est asise , Qui molt est sage et bien aprise .
Li Descouneüs siet les li Et Helie tot autresi .
Molt font le valet grant honnor .
Trestote s'entente et s'amor A mis la dame en lui servir , Car faire voloit son plaisir .
Par la vile font joie grant Et li viellart et li enfant .
Quant mangié orent a loissir , A Helie vint a plaissir Que de la table se levast , Le Descouneü apielast .
Levee s'est , a lui l'apiele A une part la damoissele ; Se li a dit : " Biaus tres dous sire , Une cose vos sai a dire , Que la dame a envoié querre Trestous les barons de sa tere , Qu'ele vos velt a mari prendre ; Et se vos en volés desfendre Que vos ne le veilliés avoir , Si serrés pris , jel sai de voir .
Sire , n'i pensés vilonnie , Ne ma dame n'oblïés mie .
" Et cil li respondi : " Amie , Ce n'ert pas , por perdre la vie !
Consilliés vos ent , damoissele , Que nos ferons .
" Et la pucele Dist : " Bien nos en porons enbler , Et par matin de ci torner .
La cose bien atornerai : A mon ostel gesir m'irai , Qui laiens est en cele vile .
Faire nos couvient une gille .
A Robert vel conter l'afaire , Qui bien le sara a cief traire .
Le ceval main atornera ; Ains que le jor veoir pora , Arons nos cevals maintenant A ceste porte ci devant U a une biele capiele .
Et vos levés matin , kaele .
Vos armes en ferai porter ; Issi nos en porons aler .
Et quant vos venrés au portier , Aler en volés au mostier ; Ice li porés vos bien dire , Ce ne vos porra contredire .
" Et cil icel consel loa ; A tant lor parlemens fina .
A la dame s'en est tornés , Et dalés li s'est acotés .
Elie congié demanda Et dist qu'a son ostel gira .
Et aveuc li faire gesir , Mais ne puet faire nul sanblant Que ele cangast son talant .
Robers ses armes en porta , Et la pucele s'en ala .
Au Descouneü font le lit , Onques nus hom plus cier ne vit , De kiuetes pointes et de moles .
Que feroie longes paroles ?
Li lis fu fais ens el palés , Plus bel ne verrés vos ja mais ; La soie et l'ors qu'el lit estoit Plus de cent mars d'argent valoit ; Et fu covers d'un drap de soie , Ki l'a sor lui tos tans a joie .
Lors a la dame congié pris , Se li a dit : " Mes ciers amis , Le terme desir que vos aie .
" De sa parole molt l'apaie , Et ne vault pas a tant laissier ; Ains le comenche a enbrachier Entre ses bras molt doucement .
A tant s'en par et congié prent , En sa canbre s'en est entree ; Plus biele feme ne fu nee .
Trestot s'en vont petit et grant , N'i a remés keu ne sergant .
Le Bel Descouneü coucierent , A son coucier le feu tocierent ; Por veoir li metent devant , Puis dormir vont tuit li sergant .
Et li Descouneüs pensa , Vers l'uis de la canbre garda , Par l'uis la dame voit venir ; Lors cuide avoir tot son plaissir .
Sans guinple estoit , eschevelee , Et d'un mantiel fu afublee D'un vert samit o riche hermine ; Molt estoit biele la meschine .
Les ataces de son mantiel , De fin or furent li tasiel .
Desus sa teste le tenoit , L'orle les sa face portoit ; Li sebelins , qui noirs estoit , Les le blanc vis molt avenoit ; N'avoit vestu fors sa chemisse , Qui plus estoit blance a devise Que n'est la nois quis ciet sor branche .
Molt estoit la cemisse blance , Mais encore est la cars molt plus Que la cemisse de desus .
Les ganbes vit , blances estoient , Qui un petit aparissoient ; La cemisse brunete estoit Envers les janbes qu'il veoit .
A l'uis la dame s'apuia , Envers le lit adiés garda , Puis demanda se il dormoit ; En cel palais nului n'avoit .
" Dort il ?
fait ele , qui se dist , Est il ja couciés en son lit ?
" Il li respont qu'il ne dort mie ; Son cief dreça quant l'a oïe , Et dist : " Dame , je ne dorc pas .
" Vers lui se fait trestot le pas , Que molt ot le cors gent et biel .
Son braç jeta fors del mantiel Deseur celui qui se gisoit .
L'uns l'autre molt volentiers voit .
Ses mamieles et sa poitrine Furent blances con flors d'espine ; Se li ot desus son pis mis .
Docement li dist : " Biaus amis , Molt desir vostre conpaignie , Se Damesdius me beneïe .
" Son pis sor le sien li tenoit , Nu a nu , que rien n'i avoit Entr'els , non plus que sa cemisse .
En lui joïr a painne mise .
Les son menton li met sa face , Et cil molt doucement l'enbrace .
La dame li dist : " Bials amis , Li mals d'amors m'a por vos pris ; Iço saciés vos bien de voir Que je vos aim outre pooir .
Plus ne me pooie soufrir De vos veoir , ne plus tenir .
" Et cil de bon oel l'esgarda ; Un doç baissier prendre cuida , Quant la dame ariere se trait , Se li a dit : " Ce ne me plaist ; Tot torneroit a lecerie .
Saciés je nel feroie mie ; Des que vos m'aiés esposee , Lors vos serrai abandonnee .
" De lui se parti maintenant , Se li dist : " A Diu vos comant .
" En ses chanbres l'ont enfremee Les puceles et ramenee .
Celui a laissié esbahi , Qui molt se tint a escarni .
Quant la dame s'en fu alee , Maudist sa male destinee , Que trop a fait greveusse faille .
Amors le destraint et travaille , Mais lasés est , si s'endormi .
En dormant a veü celi Por cui ses cuers muert et cancele ; Entre ses bras tenoit la biele .
Tote nuit songe qu'il le voit Et qu'entre ses bras le tenoit , Tros qu'al main que l'aube creva .
Isnelement et tost leva ; A la porte vint maintenant , Li portiers l'euvre isnelement .
Venus s'en est a la capiele , U il trove sa damoissele Et son escuier et le nain Qui son ceval tint par le frain .
Ses armes comande a porter Isnelement por lui armer .
Robers son elme li laça , Hastivement et bien l'arma ; Et puis se metent a la voie , Si cevaucierent a grant joie .
Tot quatre grant oirre s'en vont .
Li solaus resluist par le mont .
Helie s'en aloit cantant Et molt grant joie demenant ; Son palefroi caçoit li nains , Et chevaucierent bos et plains .
Vers le Gaste Cité en vont , Dusques as vespres erré ont .
A tant un biel castiel coisirent , Outre un pont et une eve virent .
Les tors estoient bien antisses , Bien faites environ asisses , S'ert de haus murs clos li donjons .
Molt ot en la vile maissons , Et li bos molt pres i estoit .
Molt rices borgois i avoit , Dont la vile estoit bien puplee .
Molt estoit biele la contree De vingnes , de bos et de plains , Et si ot molt rices vilains .
De tos biens estoit raenplie ; Bien estoit la vile garnie .
Li castials ot non Galigans , Ki ert molt biaus et avenans .
Li chevaliers dist : " Que ferons , Damoissele , herbergerons En cest castiel ici devant ?
" Cele respondi mantenant : " Sire , fait ele , nenil mie !
De la aler n'aiés envie , Car tant en ai oï parler Que molt i fait mauvais aler .
Un usage vos en dirai Dou castiel , que je molt bien sai : Li borjois , qu'en la vile sont , Ja homme ne herbergerunt .
Tot herbergent ciés le signor , Car il veut faire a tos honor .
Et Lanpars a a non li sire , Dont je vos vel l'usage dire .
Il ne herberge chevalier Qui viengne armés sor son destrier , Se premiers ne jostent andui Tant qu'il l'abatra u il lui .
Mais se Dius velt itant aidier Celui qui i vient herbergier Que il abate le signor , Ostel ara a grant honnor ; Et se li sires abat lui , Si s'en retorne a grant anui Par mi la vile sans cheval .
Asés i suefre honte et mal , Car cil qui en la vile sont Trestout a l'encontre li vont Et portent torces enboees , Qui sont de la boe loees ; Et pos plains de cendre et d'ordure ; Trop i reçoit tres grant laidure , Que tot li ruent vers le vis Les grans ordures qu'il ont pris .
Molt fait el castiel grief entrer ; Mius vos en vient defors aler En tant come li murs açaint , N'a chevalier , u en a maint , Nes uns tot sels millor de lui ; A mains hommes ont fait anui .
Biaus sire , por ice , fait ele , N'irons pas .
" Cil li dist : " Pucele , Por tel cose ne quier laissier , Car Dius nos puet molt bien aidier ; Ja ne m'en sarïés tant dire .
Mais , por Diu , nel prendés a ire Que j'en i voise herbergier , Et jostera au chevalier Qui si cuide , par sa manace , De sa maisson tenir la place Qu'o lui ne herbert chevalier .
A lui me vel je asaier .
Or i alons , ne doutés mie .
" Dist la pucele : " Dius aïe !
Puis qu'il vos siet , or i alons ; Dius nos soit garde et li suens nons !
" El castiel vienent maintenant ; Par mi la porte entrent errant , Par mi la grant rue s'en vont .
Les jans qui en la vile sont , Quant le virent , si vont riant ; Li uns le va l'autre mostrant .
Tuit s'atornent , les torces font , Lor pos de cendres enplir vont Et drapias mollier en ordures Por faire au chevalier laidures .
Tot en parolent et consellent Et de ferir tot s'aparellent , Car il cuident de fi savoir Qu'envers son signor n'ait pooir .
Robers regarde lor ator , Si le mostra a son signor Que si vers le castiel s'en vont .
Le signor defors trové ont , U as eschés avoit joé ; Un chevalier avoit maté .
Lanpars le voit , si s'est levés ; De blanc poil ert entremelés ; Robe ot d'eskerlate , por voir , Et de vair a un seble noir ; Sans aligos la roube estoit ; Uns estivals cauciés avoit Et d'une coroie baree Fu çains a argent bien ouvree .
Molt i avoit bon chevalier ; En lui n'en ot que ensingnier .
Li Descouneüs le salue , De son ceval ne se remue .
Lanpars respont come afaitiés : " Bials sire , fait il , bien viegniés !
Je cuic vos venés herbergier ; Par sanblant en avés mestier .
Volentiers vos herbegerai Selonc l'usage que je ai : A moi vos estuet ains joster ; Et se jus me poés jeter , Par raisson vos doi herbergier ; Et se j'abat vos del destrier , Sans ostel ariere en irois ; Vilain convoi i troverois .
" Et cil molt volentiers l'otroie ; De rien nule ne s'en esfroie .
Et Lanpars l'en maine en la sale , U tenoit la costume male .
La sale en bas vers terre estoit , Que lonc que lé molt porprendoit .
Illuec devoit a tos joster .
Un tapit a fait aporter ; Quant a terre fu estendus , Si est tost cele part venus , Puis est de l'une part asis Sor l'image d'un lupart bis Que el tapi estoit portraite .
De lui armer forment s'afaite .
Cauces de fer li font caucier Qui molt faissoient a proissier , Plus sont blances que flors d'espine ; Molt est la maille blance et fine .
Son ceval li ont amené , Quant de tot en tot l'ont armeé , Et li chevaliers est montés , Qui molt ert prous et alosés .
Quant fu armés , son escu prist Et sa fort lance aporter fist Quanques doi vallet porter porent .
Estes vos que totes les orent , Grandes et roides et quarrees .
Quant les lances sont aportees , Cascuns a tost la soie prisse , Tele con vaut a sa devisse .
Lor regnes tornent , si s'eslongent ; Por tost aler lor cevals poingnent .
Molt aloient tost li ceval , Si s'entrefierent li vasal Des lances grans cols a devisse ; Dusqu'en ses puins cascuns les brisse .
Ensanble hurtent li destrier ; Bien se tinrent li chevalier Que l'uns ne l'autres ne caï ; Andoi furent preu et hardi .
Et quant cascuns ot fait son tor , N'i font demore ne sejor , Lances reprendent por joster Et laiscent tost cevals aler , Et puis durement s'entrevienent ; Les lances alongnies tienent , Si se fierent de tel angoisse Que l'une lance l'autre froisse ; Les esclices en font voler Si haut que on poroit jeter .
De grant fin sorent bien joster .
Cascuns vait lance demander , Et Robers molt bien i eslist : La millor et le plus fort prist Et vint corant a son signor , Se li tendi par grant amor , Et dist : " Sire , n'obliés mie , Por amor Diu le fil Marie , Les laides torces ne les pos ; Ne soiés pas de joster sos .
Molt vos cuident tost malbaillir , Ja sont tot prest de vos laidir Et les grans gens et les menues ; Plainnes en sont totes les rues .
- Amis , fait il , ne t'esmaier !
Dius nos en puet molt bien aidier .
" Lors retorne sans demorance Contre le chevalier sa lance , Et li chevaliers point vers lui ; Lors s'entrefierent anbedui .
Mais Lanpars l'a premiers feru Molt ruiste cop en son escu .
De l'autre part fait fer paser , De l'anste fist les tros voler .
Mais cil a Lanpart ne faut mie ; Desus la boucle u l'ors clarie L'a si feru del fer trencant Que l'escu li perce devant .
La lance fu et roide et fors , Et il l'enpaint par tel esfors Que les estriers li fist gerpir , Que il ne s'i pot plus tenir .
Il ne fu navrés ne bleciés , Isnelement est redreciés ; Al Descouneü est alés .
" Sire , fait il , ça descendés , Par droit avés l'ostel conquis , Vos l'averés a vo devis .
" Et cil isnelement descent , Uns damoisials son ceval prent .
Lors furent vallet apresté , Qui maintenant l'ont desarmé .
Aprés redesarment Lanpart .
Elie se trait d'une part Et Lanpars l'enbrace et acole ; A une part a li parole .
Andoi molt grant joie faisoient , Que molt bon chevalier estoient , Car senescals sa dame estoit : Lanpars por ce molt l'oneroit .
Puis li demande qu'ele fait .
Cele li respont entresait : " Le roi Artus a cort trova A Carlion , a lui parla A ma damoisele en aïe ; Dou tot cuida estre esbahie , Quant cest chevalier me carca Qui orendroit a vos josta .
Il me siet bien , tot a mon gré .
Bien l'ai en la voie esprové Es grans estors u veü l'ai ; Certes , milor de lui ne sai .
Or li portés molt grant honnor , Car il est molt de grant valor .
" Quant Lanpars l'ot , grant joie en a .
Vers lui maintenant s'en ala , Maintenant le va acoler ; Molt bel sanblant li fait mostrer : " Sire , molt avés enduré Et molt travillié et pené ; Molt avés fait a mon plaisir As estors que savés furnir .
Or est bien tans de reposer .
" Adont s'asisent au souper .
Molt sont bien servi a devise , Et si ont mes de mainte guisse .
Aprés souper tot maintenant Font porter vin a respandant , Car reposer vellent aler Et matin se veulent lever , La messe oïr et Diu prier .
Puis resont a l'ostel venu , U li dingners aprestés fu : Lanpars l'avoit fait atorner , Capons cras et oisiaus torner .
Li chevalier sist au mangier , Un petitet , por esforcier ; Et quant sont levé del digner , Les cevals fisent ensieler .
Lanpars au chevalier conselle Priveement , ens en s'orelle , Cele fois que ne sejornast , Ne nul encontre ne doutast ; Mestier avra d'armes porter .
Tot son harnas a fait torser .
Des ore dist qu'il s'en ira , Et ses escuiers tot torsa .
Li ceval furent apresté , Et il sont maintenant monté .
Ensanble o els Lanpars s'en vait , Pres de la pucele se traist , Se li consele par amor Au nain qui tint le misaudor .
Li nains le palefroi caçoit Que la pucele cevaucoit .
Tot trois aloient consillant , Li Descouneüs vait devant Aveuc Robert son escuier .
Ariere les voit consillier ; N'est mervelle se paor a , Ses aventures redouta .
Et quant ce vint a l'avesprer , Une forest ont a passer , Et la Cité Gaste ont veüe .
Onques si biele de veüe Ne vit nus con cele ert jadis : Or est gaste , ce m'est avis .
Entre deus augues molt bruians Sist la cités , qui molt fu grans .
Les tors virent et les maisons , Et les clociers et les dongons , Les bons palais qui resplandoient , Et les aigles qui reflanboient .
Quant ont veüe la cité , Tot maintenant sont aresté .
Lors descent cascuns de la sele .
Lanpars ploroit et la pucele .
Les armes font avant porter Por le Descouneü armer .
A bonnes coroies de cer Li lacent les cauces de fer ; Le hauberc li ont el dos mis , Le hiaume aprés el cief asis .
Et quant il l'orent bien armé , Si l'a Lanpars araisonné : " Sire , fait il , or en irois , Que conpaignie n'i menrois ; Car cil qu'iront ensanble vos Serront ocis tot a estros .
Quant vos venrés en la cité Les murs verés d'antiquité Et les portals et les clociers Et les maisons et les soliers , Les ars volus des ouvreors , Les cretials des palais auçors ; Trestous destruis les troverois , Homme ne feme n'i verrois .
Icele rue adés alés ; Gardés ja ne vos retornés Des qu'en mi liu de la cité , U vos verrés d'antiquité Un palais molt grant et marbrin ; Laiens irés tot le cemin .
La sale est molt grans et molt lee , Et li portels grans a l'entree .
Vos verrés asés bien les estres .
El front devant a mil fenestres , En cascune a un jogleor , Et tot sont de molt riche ator ; Cascuns a divers estrument Et devant lui un cierge ardent .
De trestotes les armonies La molt doces melaudies .
Tantost con venir vos verront Trestout biel vos salueront .
Vos respondés : " Dius vos maudie !
" Ceste orison n'oblïés mie , Et en la sale en entrerois ; Vostre aventure i atendrois .
Et tant con vos amés vo vie , Si gardés que vos n'entrés mie En la canbre que vos verrois , Quant vos en la sale serrois ; Tres en mi liu vos arestés , Vostre aventure i atendés .
Or montés en vostre destrier , Que n'i avés que atargier .
" Et cil sor son ceval monta ; Trestos a Diu les comanda , Et il i recomandent lui .
Mais molt lor torne a grant anui Que il l'en ont veü aler , Si comencierent a plorer , Ja mais nel cuident reveoir .
Or le gart Dius par son pooir !
Lanpars ploroit et la pucele ; Robers ciet pasmés a la tere .
De l'autre part ploroit li nains , Les cevals traioit a ses mains , D'estrange guisse grant dol fait .
Et li Descouneüs s'en vait Tant que il vint a la cité ; Sor une iaugue a un pont trové , Qui devant la porte coroit ; D'une part la cité clooit .
Cinc liues duroit la cités , Close de murs et de fosés .
Li mur estoient bon et biel ; De mabre sont tot li quarriel , Li un es autres entaillié Et a ciment entrelacié ; Et furent de maintes colors , Taillié a bietes et a flors , Et sont li quarriel bien asis , Indes et vers , gaunes et bis , Et a cinc toisses tot entor Ot adiés une haute tor , Si que on i puet bien aler Et li uns a l'autre parler .
En la cité homme n'avoit ; Tote gaste la vile estoit .
Quant il le vit , si se saingna , Par la porte dedens entra .
Le porte a trové abatue ; Il s'en vait adiés la grant rue , Regardant adiés les grans rues , Dont les fenestres sont marbrues ; Chaoit en sont tuit li piler .
Il ne se vaut mie arester Tant qu'a la sale en est venus , U les jogleors a veüs Sor les fenestres tos asis , Devant cascun un cierge espris ; Et son estrument retenoit Cascuns itel con il l'avoit .
L'un voit as fenestres harper , L'autre delés celui roter ; L'uns estive , l'autre vïele , Li autres gigle et calimele Et cante cler comme serainne , Li autres la citole mainne , Li uns entendoit au corner Et l'autres au bien flahuter ; Li un notoient lais d'amor ; Sonnent tinbre , sonnent tabor , Muses , salteres et fretel , Et buissines et moïnel ; Cascuns ovre de son mestier .
Et quant voient le chevalier Venu sor son destrier armé , A hautes vois sont escrié : " Dius saut , Dius saut le chevalier , Qui est venus la dame aidier , De la mainnie Artus le roi !
" Adont fu il en grant esfroi , Et neporquant si lor respont : " Cil Damesdius , qui fist le mont , Vos doinst a tos malaventure !
" Outre s'en va grant aleüre Par mi la sale cevaucant , Que de rien ne se va targant .
Derier l'uis ot un gougleor Qui en sa main tint un tabor ; Cil li a l'uis aprés fermé .
En la sale avoit grant clarté Des cierges qui laiens ardoient Que tuit li jogleor tenoient .
Li palais molt rices estoit .
Une grant table en mi avoit , Qui seoit desus set dormans .
Li Biaus Descouneüs laiens En mi la sale s'aresta Et a sa lance s'apuia ; Iluec atendoit s'aventure .
A tant voit d'une canbre oscure Issir un chevalier armé Sor un destrier bien acesmé , L'escu au col , qui vers estoit , Autre devisse n'i avoit , Et sist deseur un destrier ver ; Hanste ot molt grosse a trencant fer .
Quant il voit le Descouneü , Il point a lui de grant vertu .
Quant cil le vit vers lui venir , Vers lui reguencist por ferir .
Cascuns d'esperonner ne fine , Molt s'entrevienent de ravine .
Sor les escus haut se requierent ; Des lances tels cols s'entrefierent Que des cevals s'entr'abatirent .
Il se relievent maintenant , Cascuns tint l'espee trencant ; Sor les elmes , sor les escus , Ont grans cols et pesans ferus .
De nule rien ne s'espargnoient , Sovent a genillons venoient .
Cil voit bien que riens ne li vaut .
Car li Descouneüs l'asaut , Et tant le voit bon chevalier Que plus ne s'i velt asaier .
Plus tost que pot vers l'uis se trait Et en sa canbre s'en revait .
En la canbre cil s'en entra ; Cil va aprés qui l'encauça .
Par mi l'uis ens voloit entrer , Quant vit destendre et enteser De haces grans por lui ferir ; Par deseur lui les vit venir .
Ariere maintenant se trait , Mors fust se il n'eüst ço fait .
En mi la sale s'aresta , Une grant piece i demora , Que goute n'i pooit veoir : Tant i faisoit oscur et noir Que son ceval ne pot trover .
Diu comencha a reclamer Que fors de laiens le jetast , Que mal ne honte n'encontrast .
Entrols qu'il se demente ensi , Li uns des jogleors sailli , A tos les cierges fu touca ; A tant la clartés repaira Des cierges qui alumé sont .
Li jogleor lor mestier font ; Cascuns sonnoit son estrumant Ansi con il faisoit devant .
Quant venue fu la clartés , De rien ne s'est espaventés .
Cele part vint corant tot droit U vit que ses cevals estoit , Par le regne tantost le prent .
Sa lance voit el pavement , Puis l'a prise , si est montés , En mi la sale en est alés ; Iluec estoit tot a estal , Liés fut quant il ot son ceval .
A tant est de la canbre issus Uns chevaliers grans et corsus .
Bien fu armés li chevaliers , Et tos armés est ses destriers .
Molt est bons et ciers ses cevals , Si oil luissoient cum cristals ; Une corne ot el front devant , Par la gole rent feu ardant ; N'ainc hom ne vit si bien movant , L'alainne avoit fiere et bruiant .
Li sire fu et grans et fiers , Molt fu corsus li chevaliers ; Il vint bruiant come tonnoires , Ses armes furent totes noires .
La sale fu a pavement Et li cevals ne vint pas lent , Des quatre piés si fort marcoit Que tot le pavement brisoit Et fu et flame en fait salir ; Tot en fait le païs tonbir .
La piere dure en esmioit Desous ses piés , si fort marcoit .
Quant li Descouneüs le voit , De sa façon s'esmervilloit .
Diu reclama , le Roi de glore , Que vers celui li doinst victore .
Por joster muet au chevalier , Des esperons fiert le destrier , Et li chevaliers point vers lui .
Lors s'entrevienent anbedui Des lances , de totes leur forces .
Ne leur valurent deus escorces Li escus qui as cols lor pendent ; Li cuir ronpent et les ais fendent .
Les mailles ronpent des haubers , Par les cors se metent les fers .
Si durement se sont feru Que andoi se sont abatu .
Ne furent pas a mort blecié , Isnelement sont redrecié ; Cascuns a sa lance a lui traite : Il n'i ot cele quin fust fraite , El pavement les ont jetees .
Del fuerre traient les espees ; Grans cols se fierent des brans nus , Sor les elmes , sor les escus ; Molt s'entrerendent grant bataille .
Onques cele de Cornouaille , Del grant Morholt ne de Tristant , Ne d'Olivier ne de Rollant Ne de Mainnet ne de Braimant , De chevalier ne de gaiant , Ne fu tels bataille veüe ; Onques si grant n'ot sos la nue .
Tant se sont andoi conbatu , Et si grans cols entreferu Que molt furent andoi lassé .
Molt a li uns l'autre grevé , Molt se dolen et molt sont las ; Neporquant ne recroient pas .
Li Descouneüs le requiert De l'espee , si bien le fiert L'elme li fait del cief voler ; Cil s'en cuide , si vaut torner , Qu'il ot la teste desarmee ; Mais cil au trencant de l'espee L'a si bien de son cop ataint , Le test del cief li brisse et fraint ; La coife ne le pot tenir Que le cief n'en fesist partir .
Donné li a si grant colee Que molt l'abat , guele baee , Del cors li saut une fumiere , Qui molt estoit hideusse et fiere , Qui li issoit par mi la boce .
Li Bials Descouneüs le toce , Por savoir s'il ert encor vis , Sa main li met deseur le pis ; Tos fu devenus claire pure , Qui molt estoit et laide et sure .
Isi li canja sa figure , Molt estoit de male nature .
Quant il ço voit , si se segna , Vers son ceval aler cuida .
A tant s'en vont li jogleor : Cascuns enpaint par tel vigor Sa fenestre , quant il s'en part , Que li palais tos en tresart .
Si durement batent et hurtent Que tot li uis qui laiens furent Qu'a poi qu'il n'abatent la sale De la noise hidouse et male .
Li cierge furent enporté , Si i faisoit grant oscurté Que on n'i pooit rien veoir , Tant i faisoit oscur et noir .
Cil ne se puet plus soustenir , A tere le couvient venir .
Vis fus que cius et tere font , Des cols que les fenestres font , A celui qui laiens estoit .
De sa main souvent se sainnoit ; Diu reclama , l'Esperitable , Mal ne li facent li diable .
Et quant il fu en piés levés Si s'en est maintenant alés Tot droit a la table dormant ; Trestot i va a atastant , Si come aventure le mainne , Trovee l'a a quelque painne .
Quant il i fu , si s'apuia .
La noise molt li anuia .
Diu son signor aeure et prie Que secors li face et aïe .
" A Dius !
fait il , ne sai que dire , Mais livrés sui a grant martire .
Jamais iço ne me faura , Ne jors , je cuic , mais ne serra .
Bien sai ne puis longes durer , Car je ne sai quel part aler , Ne mon destrier mie ne sai , Et neporeuc por ce m'esmai .
De rien ne me doi esmaier ; Ce n'afiert pas a chevalier Qu'il s'esmait por nul aventure , Por qu'est armés , tant ne l'ait dure .
Entemes cil qui a amor Ne doit avoir nule paor .
Bien me devroie aporpenser Por celi qui tant doi amer , La Damoissele as Blances Mains , Dont je parti come vilains .
Jo l'en irai merchi rover , Se de ci me puis escaper ; Se Diu plaist , encor le verrai , Ne jamais jor n'en partirai .
S'Amors me donne ja vigor , De rien que je voi n'ai paor .
" A tant vit une aumaire ouvrir Et une wivre fors issir , Qui jetoit une tel clarté Con un cierge bien enbrasé ; Tot le palais enluminoit .
Une si grant clarté jetoit , Hom ne vit onques sa parelle , Que la bouce ot tote vermelle .
Par mi jetoit le feu ardant , Molt par estoit hidosse et grant .
Par mi le pis plus grosse estoit Que un vaissaus d'un mui ne soit .
Les iols avoit gros et luissans Come deus esclarbocles grans .
Contreval l'aumaire descent , Et vint par mi le pavement .
Quatre toisses de lonc duroit ; De la keue trois neus avoit , C'onques nus hom ne vit grinnor .
Ains Dius ne fist cele color Qu'en li ne soit entremellee ; Desous sanbloit estre doree .
Vers le chevalier s'en venoit ; Cil se saine quant il le voit .
Apoiés estoit sor le table , Et quant il vit si fait dyable Vers soi aproimier et venir , Isnelement , por soi garnir , A misse la main a l'espee .
Ançois qu'il l'eüst fors jetee , Et la grans wivre li encline Del cief dusques a la poitrine ; Sanblant d'umelité li fait .
Et cil s'espee plus ne trait : " Jo ne le doi , fait il , tocier , Puis que le voi humelïer .
" La guivre adés vers lui venoit , Et plus et plus s'en aproimoit .
Et cil adonc se porpensa Que s'espee adonques traira Por icel fier serpent ferir , Que il veoit vers lui venir .
Et li serpens le renclina Et sanblant d'amisté mostra ; Il se retint , ne le trait pas ; Et li serpens eneslespas Desi es dens li est alee .
Et cil trait del fuere l'espee , Ferir le vaut par la potrine .
La guivre autre fois le rencline , Vers lui doucement s'umelie ; Il se retint , ne le fiert mie , Il l'esgarde , pas ne s'oublie , Ne de rien nule ne fercele ; Et si a il molt grant mervele De la bouce qu'a si vermelle .
Tant s'enten en li regarder Que d'autre part ne pot garder .
La guivre vers lui se lança Et en la bouce le baissa .
Quant l'ot baissié , si se retorne .
Et li Descouneüs s'atorne , Por li ferir a trait l'espee ; Et la guivre s'est arestee , Sanblant d'umelité li fait , Encliné l'a , puis si s'en vait .
Et cil a soi son cop retient .
De molt grant francisse li vient Que il ferir ne le valt mie Por ce que vers lui s'umelie .
Ensi s'en est la guivre alee , En l'armaire s'en est rentree , Et l'aumaires aprés reclot .
Ainc puis tabarie n'i ot Ne nule autre malaventure , Fors que la sale fu oscure .
Et cil del baissier fu pensis : Delés la table s'est asis .
" Dius , Sire , fait il , que ferai Del Fier Baissier que fait i ai ?
Molt dolerous baisier ai fait ; Or sui je traïs entresait .
Li diables m'a encanté , Que j'ai baissié otre mon gré .
Or pris je molt petit ma vie .
" A tant a une vois oïe Qui bien li dist apertement Dont il estoit et de quel gent .
En haut crie , non pas en vain : " Li fius a mon signor Gavain , Tres bien le savoie de voir Que chevalier n'aroit pooir ; Nus ne peüst pas delivrer ; Nus ne peüst tant endurer Ne le baisier , ne l'aventure , Qui tant est perilleuse et dure ; El monde n'a un chevalier Tant preu , ne tant fort ne tant fier , Qui osast enprendre sor soi , Fors ton pere Gavain et toi .
Autres nel pooit delivrer Ne de son grant peril jeter .
Estorsse as , par grant vaselage , La dame qui preus est et sage .
Li rois Artus mal te nonma : Bel Descouneü t'apiela , Guinglains as non en batestire .
Tote ta vie te sai dire : Mesire Gavains est tes pere ; Si te dirai qui est ta mere : Fius es a Blancemal le fee ; Armes te donnai et espee , Au roi Artus puis t'envoia , Qui cest afaire te donna De secorre la dameissele .
Bien as conquise ta querele .
" A tant s'en est la vois alee , Quant ele ot sa raisson finee ; Et cil remaint , grant joie fist De ço qu'il ot que la vois dist : Bien li a dit en sa raisson Qui ses peres est et le non .
D'ore en avant vos vel traitier De Guinglain le bon chevalier L'istoire , qui mais ne faurra Tant con li siecles duerra .
Molt estoit Guinglains travilliés ; Deseur la table s'est couciés .
A son cief a son escu mis .
De dormir li est talens pris , Car lassés est et travilliés .
Dormi a , puis est esvilliés .
Grant jors estoit quant s'esvilla , En la sale grant clarté a .
A son cief trova une dame Tant biele c'onques nule fame Ne fu de sa biauté formee ; Tant estoit fresse et coloree Que clers ne le saroit descrire Ne boce ne le poroit dire Ne nus ne le poroit conter .
Tant le sot bien Nature ouvrer C'onques si biele n'ot el mont De bouce , de iols , de vis , de front , De cors , de bras , de piés , de mains , Fors sel celi as Blances Mains , Quar nule a li ne s'aparele : De sa biauté est grans mervelle , Mais molt vos os bien aficier Qu'en cesti n'ot que reprochier .
Issi l'avoit Nature faite , Par grant estude l'ot portraite .
D'une vert popre estoit vestue , Onques miudre ne fu veüe ; Molt estoit riches ses mantials : Deus sebelins ot as tasials , La pene fu et bonne et fine Et si estoit de blanc ermine ; Les ataces qui furent mises Furent faites de maintes guises , Molt par faisoient a proisier , Nes puet on ronpre ne trencier ; Ensi les ovra une fee , En l'Ille de la mer Betee .
De cel drap dont li mantials fu Fu li blials qu'ele ot vestu ; Molt estoit ciers et bien ovrés , D'un ermine fu tos forrés .
Plus de cinc onces d'or , sans faille , Avoit entor le kieveçaille ; As puins en ot plus de quatre onces .
Par tot avoit asis jagonsses Et autres pieres de vertu , Qui furent deseur l'or batu .
Guinglains a la dame veüe , Drece son cief , si le salue .
La dame resalua lui : " Sire , fait ele , vostre sui ; Vostre doi estre par raison : Jetee m'avés de prison De vostre part , u ançois fui .
Ciers sires , tote vostre sui .
Je suis fille au bon roi Gringras ; De molt grant painne jeté m'as .
Sire , fait cele , ge sui cele Por cui ala la damoisele Au roi Artu le secors querre ; Por moi estes en ceste terre .
Jetee m'avés de grant painne , U j'ai esté mainte semainne .
Molt par estoit la painne fiere , Si vos dirai en quel maniere .
Quant mors fu mes pere li rois , Ne tarja pas plus de trois mois Que çaiens vint uns enchantere , Et aveuc lui estoit ses frere .
Il i vinrent con jogleor .
Cil doi enchanterent le jor Tote la gent de ceste vile , Dont bien en i avoit cinc mile ; Cascuns d'els cuidoit enragier , Les tors faisoient erracier Et tos les clociers jus caoir ; Mervelles peüssiés veoir : La terre veïssiés partir Et durement en haut croissir , Les pieres faisoient voler Et li une l'autre encontrer .
Sire , tot sanbloit que caïst Et que cius et terre fondist .
Tant fisent grans encantemens Que tote s'en fuïst la gens ; Nus n'avoit pooir d'els grever .
Çaens me vinrent encanter : Quant il m'orent tocié d'un livre , Si fui sanblans a une wivre ; Issi m'ont fait lonc tans ester .
Quant voloient a moi parler , Andoi me venoient devant , S'ostoient lor encantemant .
Mabons avoit non li plus sire .
Cil me venoit molt souvent dire Que jo a mari le presisse Et que s'amie devenisse Et que de cuer amaisse lui , Si m'osteroit de cest anui ; Et se je amer nel voloie , A tos jors mais guivre serroie : Iço me coverroit soufrir Et riens ne me porroit garir , Fors que li miudres chevaliers , Li plus vaillans et li plus fiers , De la manie Artu le roi ; Nesun millor n'i sai de toi , Fors que tes pere , dans Gavains , Qui est de totes bontés plains .
Li gogleor que vos veïstes , Quant vos en la sale venites , Estoient del encantement ; Molt par i avoit fiere gent .
Li chevaliers qui vint premiers Ert apielés Evrains li Fiers , Et cil aprés Mabons estoit , Qui tot l'encantement faissoit .
Quant vos l'eüstes mort jeté , Dont eüstes trestot finé Lor evres , lor encantemens , Puis si devint trestot nïens .
Li guivre qui vos vint baissier , Qui si vos savoit losengier , Ce fui je , sire , sans mentir .
Ne pooie autrement garir Que tot adés guivre ne fuisse De si que baissié vos eüsse .
Sire , del tot vos ai dit voir , Sans mentir et sans decevoir .
Or vos vel autre cose dire : De mon regne serrés vos sire .
Gales a non ceste contree Dont je sui roïne clamee , Et ceste vile par droit non Est apielee Senaudon ; Por ço que Mabons l'a gastee Est Gaste Cités apielee .
C'est de mon roiaume li ciés ; Trois roi tienent de moi lor fiés ; Molt par est cil roiaumes grans , Molt est rices , molt est vaillans .
Mais prier vos vel par francisse , Quant vos m'avés del tot conquisse , Que vos a feme me prendés ; Rices rois serés coronnés .
Tot sevent ja par la contree Que de peril m'avés jetee .
" Con Guinglains l'a oï parler Molt li sot biel sanblant mostrer , Se li a dit : " Ma doce dame , Volentiers vos prendrai a fame , Se Artus le me velt loer ; Et je irai a lui parler , Car sans lui ne le ferai mie : Iço serroit grans vilonnie , Se je prendoie sans son los Feme ; mais je ne vel ne n'os .
Mais lui irai consel rouver , Sans lui ne me vel marïer , Et s'il le loe , sel ferai Et a feme si vos prendrai .
" Issi la pucele delaie , De sa parole molt l'apaie , Qui de tot cuide estre s'amie .
A tant s'en torne et voit Elie , Et avec lui l'en vit aler , Par mi l'uis les vit dont entrer : Robert son escuier revoit Et le nain , qui detriers venoit .
Tot quatre venoient riant ; Saciés lors i ot joie grant .
Quant tot ensanble se revirent , De molt bon cuer se conjoïrent , L'une acole l'autre et enbrache : N'i a celui joie ne face .
Elie et Lanpars joie font , Quant lor dame recouvré ont , Et Robers joïst son signor De cui il ot eü paor .
Quant entreconjoï se furent , Por Guinglain desarmer corurent , Si le desarment en la place Et Robers son elme deslace .
Quant de tot l'orent desarmé , Si l'ont taint et plaié trové .
Tant avoit ses armes portees Et receü tantes colees Que del sanc ot perdu asés ; Molt estoit bleciés et navrés .
Et quant ses plaies ont lavees , Si les ont tantost rebendees ; Puis l'en mainnent en une canbre U ot asés d'or d'Alixandre , Tires , pales et siglatons , Mantials vairs et gris peliçons , Et maint bon autre garniment ; Asés i ot or et argent .
Molt ert la canbre couvenable , Un lit i ot molt delitable .
Or vos revel conter et dire , Que nule riens n'en ert a dire , S'on nel devoit a mal torner .
D'or en avant vos vel conter , Briement , sans trop longe raisson , Coment de Gales li baron Et li evesque et li abé Et tot li prinche et li casé Vinrent , quant sorent la noviele Qu'estorse fu la damoissele Et qu'ensi est cose avenue .
Puis n'i ot nule retenue Que tot ne venissent a cort Por la grant joie qui lor sort .
Tos li pules vint cele part , Petis et grans , molt lor est tart Que il aient lor dame veüe .
Molt i est grans li esmeüe .
Archevesque , vesque et abé , Et tot li autre clerc letré Sont venu a porcession Et cantoient a molt haut ton Et portent crois et encensiers , Gonfanons de riches dras chiers , Et casses a tot les cors sains ; A lor mostiers sonent les sains .
Aigue beneoite ont jeté Par les rues de la cité ; Tote ont la cité beneï Li saint homme , li Diu ami .
Et quant fait orent le service Au mostier de la maistre glise , Vers la cité tot droit s'en vont Et le service Diu i font .
Por Mabon , qui avoit esté Encanteres en la cité , Iauge beneoite ont jetee , Si l'ont beneïe et sacree .
Et puis revont vers le palais U n'orent esté piech'a mais .
Quant beneïs fu li palais , Ainc si grans joie ne fu mais Con iluec ont , quant ont veüe Lor dame qu'il orent perdue .
Molt i fu la joie enterine , Quant recouvré ont la roïne , Ki france estoit et de bon aire ; A ros savoit bon sanblant faire .
Molt fu de ses barons amee , Car molt l'avoient desiree , Car molt estoit et pros et sage .
Ele parole a son barnage : " Signor , fait ele , or m'entendés ; De cest baron que me loés , Ki por moi a soufert tel painne ?
Tel chevalier n'a dusqu'el Mainne .
Tot li devés porter honnor , Car il est molt de grant valor .
Guinglain a non , molt est vasals , Ses pere est Gavains li loials , Li niés le roi qui tint Bretaingne Et la tere dusqu'en Espaingne .
Me loés vos que je li face Tel cose dont aie sa grasse ?
" Tos li barnages li escrie : " France dame , nel laissiés mie Que ne le prendés a mari , Car il vos a de mort gari ; Molt vos a trait de grant dolor .
Cestui volons nos a signor , Car millor ne savons el mont .
" Et la roïne lor respont : " Signor , iço se lui plaissoit , Saciés que molt biel me serroit ; Des que lui plaist , nel quier müer : Or en alés a lui parler ; Se il me voloit a moillier , Molt l'amerai et tenrai cier .
" Tot maintenant i fait aler Trois dus molt haus a lui parler , Et quatre contes qu'ele apiele , Et Lanpars et sa damoissele , Deus evesques et trois abés .
Estes les vos ja la alés U Guinglains gist qui fu bleciés ; Robert troverent a ses piés .
Quant en la canbre sont entré Molt docement l'ont salué ; Et Guinglains ausi , ce me sanble , Les resalue tos ensanble .
Encontre els est un poi dreciés , Sanblant lor fait qu'il fust haitiés ; Par le canbre se sont asis .
Un rice duc qu'il orent pris A le parole comenchie Qui lor estoit devant nonchie : " Sire , fait il , or m'escoutés : Ma dame et trestous ses barnés Vos mandent par moi une rien , Vostre honnors ert , ce saciés bien , C'or le prendés sans demorance Et sans nule autre porlongance Nostre dame a beneïçon .
Li duc , li prince et li baron , Vos ameront en bonne foi , Sans fauseté et sans belloi ; Tot serront a vostre plaissir Por vos honnerer et servir .
Molt serrés rices et poissans : En ceste tere , de tos sans , N'a baron qui a vos marchoist Qu'a vostre comant tos ne soit .
Or prendés ma dame a mollier ; Ne le devés mie laissier , Car molt i conquerrés honnor .
Tot vos demandent a signor , Qu'en vos serra bien mis l'enpire .
D'une grant tere serés sire ; Tot arés quanqu'il i avra , Riens nule celé n'i ara ; Vos arés cïens bos , praieres , Bonnes roubes , bieles rivieres , Hostoirs , espreviers et gerfaus , Faucons gentius et bons cevals ; S'arés asés or et argent Por departir a vostre gent , A cels qui vos devront amer : Asés lor en porés doner .
Et quant vaurés armes porter Et au tornoiement aler , A vostre voloir les arois Et molt aïsiés en serrois Et molt grant gent mener porés Par tot u vos aler vaurés ; Tot seür porés tornoier , C'or vostre homme vos aront cier .
Or me dites vostre corage , Si le redira au barnage Et a ma dame la roïne , Qui vos ainme molt d'amor fine .
" A tant a respondu Guinglains , Qui molt estoit pales et vains : " Sire , molt grant merchis vos renc , Et a tos barons ensement , De ço que je vos en oi dire Je ne m'en vel pas escondire Que je volentiers ne le praigne ; Mais primes irai en Bretaingne Au roi demander le congié , Car autrement nel prendrai jé ; Car se li rois ne le voloit Jo cuit que folie serroit Se ensi prenc feme sans lui : Ses niés et ses mesages sui , Sans lui tel cose ne feroie .
Quant il ne savoit qui g'estoie , Si me retint , soie merchi ; Bon gré l'en sa .
Ma dame pri Que roi Artu aut merchi rendre De ço qu'il l'a faite desfendre : Par lui est hors de la dolor , Au roi en doit faire l'onnor : En sa cort l'en doit mercïer De ço qu'il l'a fait delivrer .
Par son comant ai je ce fait , Soie est l'onnors tot entresait ; Car il me donra rice don , S'il me retient a conpainnon .
Ma dame lo par bone foi Qu'ele voist a la cort le roi , Por grase rendre et por offrir Que des ore ert a son plaisir ; Avoir i puet preu et honor .
Et s'ele me veut a signor , Iluques m'en consillerai : Se li rois veut , si le prendrai .
Iço li lo par bon consel : Si face tot son aparel D'aler a cort molt ricement , A biel harnas , o bele gent .
Et s'ele veut aler a cort , Molt hastivement s'en atort .
" Tot a la dame creanté Quanques Guinglains a devisé , Que volentiers a cort ira Et que tot son voloir fera .
D'aler ont bien lor terme pris , Al uitime jor l'ont asis .
A tant est li consals finés , Si s'en parti tos li barnés Et congié prisent a Guinglain Qu'il laissierent et feble et vain , A Diu les a tos comandés .
S'a la dame mires mandés Molt bons por tost Guinglain garir ; A grant honnor le fist servir .
Tant con longes i demora , De lui honnerer se pena .
Ains que la dame fust meüe A cort , fu tote revenue La gens ariere en la cité U ele avoit ançois esté , Cil ki vif et sain remés erent .
Ensanble aveuc els aporterent Or et argent et roubes bieles .
Que vos froie longes novieles ?
Tost fu la cités restoree Et de bonne gent bien publee .
La roïne pas ne s'oublie : Molt a semons grant conpaignie Que o li veut mener en Bretaingne .
En ses canbres s'aaise et baigne , Et son harnas fait atorner ; A grant honnor i veut aler , Que molt avoit grant conpaignie : Trente cités ot en baillie .
Ele ot a non Blonde Esmeree ; Issi fu par droit non nonmee .
Guinglain a mari molt desire , Ses cuers a lui s'otroie et tire .
Tant con la roïne s'atorne , Guinglains en la cité sejorne .
Tos fu garis en la quinsainne , Mais entrés est en autre painne : Amors li cange son pensser , Ne puet dormir ne reposser .
Onques mais n'ot il d'amer cure , Mais or se diut a desmesure Por la Pucele as Blances Mains ; Tot en devint pales et vains .
Des l'ore que il se parti De l'Ile d'Or , puis en oubli Ne le mesist por nule rien , Si l'enpensa durement bien Que il s'en departi de lui Sans congié ; molt en a anui .
Quant il se departi au main , Aincque puis n'ot jor le cuer sain .
Tant l'a adés puis desiree , Mais or li est s'amors doublee .
La joie souvent li doubla Et li sanblans que li mostra , Et maintes fois li est avis , Quant il dort mius , si voit son vis Et que il soit el lit couciés El palais u fu herbergiés , Et c'aveuc lui voie la fee Ansi d'un mantiel afublee , Tot a nus piés en sa cemisse , En tel sanblant et en tel guisse Cum il le vit quant ele vint Au lit , el palais u le tint .
A li penser a mis s'entente .
Un jor el palais se demente : " E !
las , fait il , ne sai que dire Quels mals ço est qui si m'enpire .
Ço est amors mien ensient !
Ensi l'ai oï de la gent Que on doit molt dames amer ; Il dient voir , nel puis celer ; Esprové l'ai par la pucele Por cui je muir , qui tant est biele .
Molt me fist grant honnor la fee Dont je m'enblai la matinee ; Mius deüsse voloir morir Que je de ço dont tant desir Me parti si vilainnement .
Ço que dont fis or m'en repenc ; Or en trait mes cors grief martire .
Ha !
Dius , ne li oserai dire Que me pardoinst ; dont que ferai ?
Il n'i a plus , por li maurai .
N'est nus qui m'en peüst aidier , Ne je l'os mais asaier ; Ens maurai je de male mort , Que ja n'en averai confort .
Tais !
Mar le di !
Va li rover Merchi et va a li parler ; Ne te lai mie martirer , Quant plus ne le pués endurer , Car trop te destraint et travalle .
Se il longes te tient , sans faille , Dont te coverra il morir ; A mains n'en pués tu pas partir .
" Il apiele son escuier , Qu'a lui se vaurra consillier .
Cil est venus a son signor , Et il li conte sa dolor : " Robert , fait il , or me consele ; Trop sui destrois a grant mervele ; Ne puis dormir ne reposer , Tant me mec a celi penser Que veïsmes en l'Ille d'Or ; Icele me destraint si or Que de vie ne sui certains Se nen ai cele as Blances Mains .
Molt le desir a grant mervelle ; S'amors m'ocist , souvent m'esvelle .
Ço m'a duré molt lonc termine , Moi d'angoissier Amors ne fine .
Que ferai je , frans debonnaire ?
Onques mais mal ne prissai gaire , Mais cil m'ocist tot a estros .
" Ce dist Robers : " Gabés me vos ?
Quant d'Amors soloie parler , Adont me soliés vos gaber .
- Je ne gab pas , ce dist Guinglains : Se onques vers Amors me fains , Or en prent vers moi sa vengance ; Ele m'ocist de male lance .
" Robers respont : " Cele en ait los Qui l'amor a en vos enclos !
Je ne sai rien de chevalier , Ne cil ne doit avoir mestier C'aucune fois ne veut amer ; Ne cil ne doit en pris monter Qui vers Amors n'a son corage , Se il n'est molt de grant eage .
Sire , ne vos esmaiés mie , S'Amors vos a en sa baillie ; Ele velt les preus en se part , Mauvais et fauls aim ele a tart .
Por ce ne vos esmaiés pas , Bien passerés d'Amors le pas .
Et je vos en consellerai A tost a mius que je porai ; Et se vos m'en volïés croire , Quant atorné ara son oire La roïne d'a cort aler Et fera ses muls enseler .
Ses palefrois et ses cevals , Ses rices dras enperials Et verrés carcier les destriers Et carcier or fin et deniers , Trestos les en laissiés issir Et si vos armés a loissir En vostre ostel que ne le voie ; Aprés vos metés a la voie .
Quant atainte arés la roïne , A cui tos cis regnes acline , Molt bielement a li parlés Et le congié li demandés .
Dites qu'aveuc li plus n'irois , Qu'autre part aler en vaurois U vos avés asés a faire , Et que vos ne targerés gaire , Car , au plus tost que vos porés , Aprés li a la cort irés .
Et quant le congié arés pris Et el retor vos serés mis , Puis irons tant nostre cemin , A l'avesprer et au matin , Que nos a l'Ille d'Or venrons : Vostre amie la troverons .
- Biaus amis , qu'es ce que tu dis ?
Serroie je tant dont hardis Que retorner osaisse a li ?
Vilainnement m'en departi .
" Robers respont : " Oïl , bials sire ; Bien li porés vostre mal dire .
" Qui ne porcace sa besoigne , " Tost li puet torner a vergoigne ; " Cil qui del mal sent le martire " Le doit molt bien mostrer au mire " Sans nul respit " , dist li vilains ; Querre doit pain cil cui tient fains .
Coment sara vostre corage , Se devant ne l'en faites sage ?
Mostrer li devés la dolor Que vos traiés por soie amor .
Bien tost porrés merchi trover ; Aprés plor ai oï canter .
" Guinglains respont : " C'est lons termine ; Des que se mueve la roïne Encore a trois jors a venir ; Ançois poroie bien morir S'autrement mes mals n'asouhage .
- Sire , covrés vostre corage , Ne vos en esmaiés de rien , Que s'amor conquerrés vos bien .
" Issi a Guinglains sejorné Et le mal d'Amors enduré , Tant que trois jor sont aconpli .
Al quint jor quant l'aube esclarchi , Blonde Esmeree de l'aler S'atorna , et fist aprester Le menu harnas qu'avant vait .
Les damoissials monter a fait , Puis fist monter ses conpaignons , Et portent ostoirs et faucons Et gerfaus et bons espreviers .
Les escrins carcent as soumiers , Rices cofres et rices males ; Molt jetent grant avoir de Gales , Hanas , copes d'or et d'argent , Et molt rice autre vaillement , Escüeles et cuilliers d'or , Dont molt avoit en son tresor .
Lors est la roïne montee .
Cent chevaliers de sa contree A menés en sa conpaignie ; Molt estoit sa gens bien garnie .
Si s'en issent de Sinadon La roïne et tot si baron .
Cevals fist mener aveuc soi Et palefrois de biel conroi .
De la cité s'en issent tuit , Et Guinglains s'arme sans grant bruit .
Quant la roïne fu venue , Ançois si s'est bien porveüe Que Guinglains encor n'i est mie .
" Signor , fait ele , Dius aiue !
U est mes amis et mesire ?
" N'i est qui voir l'en sace dire .
Arestee s'est la roïne , De Guinglain demander ne fine .
Il regardent vers la cité , Si le voient venir armé Et aveuc lui son escuier .
Tot se prendent a mervillier Por quel afaire armés estoit .
Vers la roïne vint tot droit .
Quant l'a veü Blonde Esmeree , Envers lui a regne tiree , Se li a demandé de long Por quel cose et por quel besoig S'estoit armés , que il li die .
Guinglains respont : " Ma douce amie , Jo ne puis pas o vos aler ; D'autre part m'en estuet aler U ai a faire grant besoigne .
Quant l'arai faite , sans ensoigne , Aprés vos a la cort irai Isi tost come je porai .
Le roi Artu me salués Et vostre congié me donnés .
" Dist la roïne : " Merchi !
sire ; Misse serroie en grant martire .
- Dame , ne puet estre autremant ; Je m'en vois , a Diu vos comant Et vos et tos vos conpaignons .
" Issi departi des barons , Mais a grant painne s'en depart ; Son cemin torne d'autre part .
De son aler ont grant anui , Mais il n'en pesa tant nului Con il faisoit a la roïne ; Molt se clamoit souvent frarine ; De lui ne se partist son vuel .
Molt fait la roïne grant dol , Dolente estoit et esmaïe ; Et neporquant ne remaint mie Que ele adés a cort n'en aille , Mais molt est dolente , sans faille .
Bien vos ert conté et retrait Coment la roïne s'en vait .
Mais ains vul de Guinglain conter , Ki ne fine de tost aler .
La biele as Blances Mains le tire ; Que le veïst molt le desire .
De li veïr a grant besoigne ; Vis li est que sa voie alonge .
Cevaucié ont des la jornee Desi que vint a la vespree Plus de trente liues galesces , Tant qu'il vint devant les bretesces De l'Ille d'Or , le bon castiel , Dont li mur sont et fort et biel .
Molt fu li castials bons et fors ; Se cil qui sont dusqu'a Limors I fuissent asiegé trente ans , N'enterroient il pas dedans .
Molt estoit bials a desmesure ; Mais del devisser n'ai or cure A ceste fois , qu'allors l'ai dit ; Saciés nus hom plus bel ne vit .
Et Guinglains , quant il veü l'ot , Ens en son cuer forment s'i plot .
Bien a le castiel coneü De si lonc con il l'a veü ; Tot entor coroit la marine .
Guinglains de tost aler ne fine Vers l'Ille d'Or , qui siet sor mer .
Dehors ont veü ceminer Dames , chevaliers ne puceles , Et il se traient envers eles .
Espreviers portent et faucons , Ostoirs , tercels , esmerillons , Car il venoient de jebiers .
Quant il les vit molt en fu liés , Car entre eles conut s'amie Qui menoit cele conpaignie Et sist sor un blanc palefroi ; Souef anbloit et sans desroi , El blanc fu de noir pumelés , Ses crins sanbloit estre dorés .
C'est la Pucele as Blances Mains ; Molt estoit rices ses lorains , Cent escaletes i ot d'or ; Par grant engien le fisent Mor , Car quant li bons palefrois anble , Si sonnoient totes ensanble Plus doç que soit harpe ne rote : Ainc n'oïstes plus douce note Ne de gigle ne de vïele .
Que vos diroie de la siele Sor coi la damoissele sist ?
Uns maistres d'Ilande le fist ; Tant par estoit et bonne et ciere Qu'a deviser n'iert pas legiere ; De fin or fu et de cristal , Ouvree molt bien a esmal .
La dame ert biele et honneree Et cevaucoit eskevelee .
Son mantiel osta por le caut ; Ele avoit vestu un bliaut Qui tos estoit a or batus ; Plus rices dras ne fu veüs , Ovrés estoit et bien et bel .
En son cief avoit un capiel Qu'ele portoit por le calor ; Ouvrés fu de mainte color , D'inde , de vert , de blanc , de bis ; Bien li gardoit del caut le vis ; Portrais i avoit oisials d'or ; Li capials valoit un tresor .
Par deriere ot jeté ses crins Plus reluissans que nus ors fins .
Sans guinple estoit ; a un fil d'or Ot galonné son cief le sor .
Flans ot bien fais et cors et hances ; Molt se vestoit bien de ses mances .
Bras ot bien fais et blances mains Plus que flors d'espine sor rains .
De sa biauté plus que diroie ?
Por coi plus le deviseroie ?
Mais que tant biele , ne tant sage , Ne qui tant fust de franc corage , Ne peüst on trover el monde , Qui le cerkast a la reonde .
En son puing porte un esprevier De trois mues ; molt l'avoit cier .
Guinglains l'avoit bien coneüe De si lonc con il l'ot veüe .
Son cief et son vis desarma ; Errant vint , si le salua : " Dame , fait il , je vel parler A vos , et mon consel mostrer ; Si vos traiés a une part .
" Cele respont : " Dius i ait part !
" Cil se mist devers li a destre ; Des or li veut conter son estre .
" Dame , fait il , entendés moi ; Liés sui de ce que je vos voi , Quar por vos muir , nel puis celer ; Dame , merchi vos vel crïer .
Por Diu , de moi aiés pitiés !
Que mes mals me soit alegiés Et que ne soiés vers moi pire Por rien que vos ci m'oiés dire .
Car Amors ne me laisse mie Que tot le voir ne vos en die ; Vergoigne en ai , mais ne me vaut ; Amors me destraint et asaut , Ki tot me mainne a son talent .
Dame , saciés vos vraiement Que se je devoie estre pris , U ars , u pendus , u ocis , Ne me peüsse je celer .
Or est en vos del pardonner : Del tot sui en vostre baillie , U de la mort , u de la vie .
" La dame dist : " Qui estes vos ?
- Dame , vostres sui a estros , Des l'ore que primes vos vi Et que je m'en parti de ci .
- U vos vic je dont onques mais ?
- Dame , dedens vostre palais Me herbergastes avant ier , Quant je alai la dame aidier Qui est fille le roi Gringras .
Doce dame , je ne menc pas : Lors me promistes vostre honnor , Mais je m'en parti par folor Por le secors que je vauc faire .
Puis m'a fait vostre amors contraire , Qui dedens mon cuer est enclos ; Ainc puis ne poc avoir repos .
- Coment , fait cele , estes vos cil Qui si m'eüstes enpor vil , Et qui fist si tres grant outrage A moi et a tot mon lingnage Qu'ensi de moi vos en enblastes Que congié ne me demandastes ?
Et je vos fis si grant honnor Que moi et ma terre et m'amor Mis en vostre susjectïon .
Molt fesistes grant mesproisson Come vilains et outrageus .
Ne cuidiés pas que ce soit geus : Se je amé ne vos eüsse , Envers vos si vilainne fuisse Que je vos fesisse grant lait Por le honte que m'avés fait , Car trop fesistes mesprisure ; Por ce estes en aventure , Car j'ai en cest païs asés Contes et dus , princes , casés , Qui tost vos averoient mort , U ce fust a droit u a tort , S'il vos conissoient de voir .
Molt fesistes vos fol espoir C'ainc retorner ariere osastes , Et que de rien a moi parlastes .
Molt vos amai , bien m'en souvient ; Iceste cose me detient Que je ne vos fais deshonnor ; Mais il me souvient de l'amor , Car contre vos rien n'en amaisse : Se ce ne fust , je m'en vengaisse .
Por seul itant ne vul je mie Que vos encor perdés la vie .
Mais itant vos en di avant Que ja mais en vostre comant Ne serrai vers vos si souprise Que m'amors soit vers vos trop misse .
" Quant Guinglains l'oï si parler , Li vis , qu'il ot bien fait et cler , Li devint molt pales et tains ; Molt estoit foibles et atains .
" Dame , fait il , or est issi ?
De moi n'arés nule merchi ?
Si en mourai tot a delivre ; Bien sai ne puis pas longes vivre .
De moi n'i ara nul confort ; Vostre amors m'a donné la mort .
Il vos en averra peciés , Se vos tot ensi m'ocïés .
Mais quant escaper je ne puis , N'endroit vos nul confort ne truis , La vie en cest païs metrai ; Bien voi que por vos i maurai , Que tant vos desirent mi oil Qu'en vostre païs morir vel .
Bele , or ne m'en caut qui m'ochie , Car por vos me desplaist ma vie .
" Tant ont al parler entendu Que il sont el castiel venu .
La dame a son palais descent , La soie mainnie ensement , Si chevalier , ses damoisseles , Dont il en i avoit de bieles .
Tot s'en revont li chevalier A lor ostels por herbergier .
Mais defors la vile est Guinglains , Desconsilliés , foibles et vains , Ne nus a lui mot ne parole .
Or est il en fole riole ; Ne set que dire ne que face .
Arestés est en une place : " Robert , fait il , que porons faire ?
Venu soumes a mal repaire .
De consel grant mestier avons : Va querre hostel , si herbergons .
" Robers respont : " Or m'escoutés : Laiens molt bon ostel avés En cele rue tot aval , La u jurent nostre ceval , Quant ci fumes a l'autre fois ; Cortois est l'ostes et adrois , Tot nostre estuvoir i arons .
" Guinglains respont : " Or i alons .
" La nuit sont a l'ostel venu ; Lïement i sont receü .
Li ostes molt biel le reçut , Por ce que il Robert conut .
Molt le herberga bien la nuit , Mais Guinglains n'i ot nul deduit , K'Amors l'a si pris en ses las Que ses cuers est dolans et mas .
Molt le point l'amors de la biele ; Son escuier a lui apiele : " Robert , fait il , que ferai , las ?
En poi de terme me perdras .
La mort me veut Amors donner .
" Cil velt a son signor parler : " Quel cose vos a respondue Vostre amie qu'avés veüe ?
- Certes n'i a el que la mort , Qu'en li ne truis nul reconfort ; Ains me dist bien tot entresait Que molt me fesist honte et lait Se ne fust l'amors qui , jadis , Fust de moi en son cuer asis .
Ço a dit qu'encor l'en souvient ; Por sel itant si s'en retient .
- Sire , ne vos esmaiés mie ; Bien a respondu vostre amie : Quant reconnost que vos ama , De cele amor encore i a .
Ceste responsse m'asouage Qu'el dist que vos ot en corage ; Cis respons vos mostre aucun bien .
Or ne vos esmaiés de rien , Qu'a mon sanblant est aviaire Vos doit cis respons joie faire .
Se je peüsse a li parler , Tot peüssiés merci trover .
" Et Guinglains issi longement Soufre son mal et si atent , Qu'il cuide parler a sa mie ; Mais ço qu'il quide n'i a mie , Car ne le puet por rien veoir .
Si i despent tot son avoir , Tant poi con il en ot o lui , Qu'il ne trova onques celui Que il del sien ne li donnast , Se il a prendre le daingnast .
Despent , acroit , barate et donne ; Quanques il a tot abandonne .
Tant a illueques atendu Que son harnas a despendu Tote une quinsainne enterine .
Bien l'a Amors en sa saissine , Qu'il ne mangüe ne ne dort ; Trop est arivés a mal port .
Amors le destraint et justice , Del tot le met a sa devise , N'en son consel ne puet trover Coment il puist a li parler ; De ço que ensi le destraint Et nuit et jor por li se plaint .
Amors nel laisse reposer , Son cuer atorne a penser , Le mangier laisse et le dormir ; Amors le mainne a son plaisir .
Molt par fu Guinglains angoissiés , Ens en son lit estoit couciés .
Nule hore ne pot hors issir ; Bien cuide qu'il doie morir .
Tranble , fremist , genmist , souspire , Molt par soufre cruel martire , Torne et retorne et puis s'estent , Et adens se remet souvent : En soi a d'Amors le maniere .
Molt l'a trové male gerriere En celi cui je sui amis : Des que primes vic son bel vis Onques puis n'en parti mon cuer , Ne partir n'en puet a nul fuer .
De moi ocire ne reposse Et je l'aim plus que nule cose .
Onques vers li rien ne mesfis , Fors tant que sui loiaus amis ; Mais por iço me puet mal faire Que je ne m'en quier mais retraire Mon cuer , qui a tos jors le voit .
Or escoutés ici endroit Coment Guinglains moroit d'Amors , Qui molt li fait traire dolors .
Robers esgarde son signor Qui molt li fait müer color ; Bien set qu'Amors trop le destraint , Car il le vit et pale et taint ; Grant paor en a et anui .
Tot maintenant ala vers lui .
Molt est Guinglains de mal laidis , Afebloiés et maladis ; Et Robers va a lui parler , Sel prie molt de conforter .
Quant Robers l'a mis a raisson , A tant entra en la maisson Une pucele bien aprisse Qui fu de tos biens entremisse .
Vestu ot un vair peliçon Qui fu covers d'un siglaton ; Molt estoit gente la pucele .
Une robe aporte molt biele Partie de deus dras divers , De soie d'un osterin pers Et d'un diaspe bon et biel .
La pene qui fu el mantiel Refu molt de rice partie , De rice vair de vers Hungrie ; L'autre d'ermine bon et fin , Ki estoit d'un rice osterin ; Et li vairs el diaspe estoit .
Un molt rice seble i avoit Dont li mantials estoit orlés .
Molt estoit li dras bien ouvrés De coi estoit fais li mantials .
Ja mar querrés deus dras plus bials Que cil de cele reube estoient ; Molt bien andoi s'entravenoient .
Guinglains la pucele a veüe , Son cief dreça , si le salue , Et cele son salu li rent : " Li Rois del ciel omnipotent Vos doinst ço que vostres cuers veult De cele rien dont plus se deut .
Sire , ma dame vos salue , Cele que vos querrés a drue ; C'est la dame de ceste vile , Il n'a si biele entre cent mile .
Ceste roube vos a tramise ; Si vos mande qu'en nule guisse Ne soit laissié ne le veés Tantost con vos garis serés .
" Quant Guinglains l'ot , molt en fu liés , Se li respont : " Tos sui haitiés ; " De nule rien je ne me duel , Puis que verrai ço que je vel .
Jo n'ai nul mal qui me retiengne , Puis qu'ele veut que a li viengne .
Dius en ait los par son plaissir De ço qu'ele me veut veïr !
Bien ait la dame et li mesages , K'or est alegiés mes malages .
" A la pucele fait grant goie .
Vestue a la reube de soie Que cele li a avant traite ; Molt s'atorne bien et afaite .
La robe molt bien li avint , Mais la dolors , qu'al cuer li tint , Li avoit enpali le vis ; Et nequedenc , ce m'est avis Que on peüst asés cerkier Ains c'on trovast un chevalier Tant preu , tant sage ne tant biel .
La pucele par le mantiel Le prist , puis li a dit : " Alons A ma dame , car trop tardons .
Guinglains respont : " Iço me plaist .
" Envers la pucele se traist Et par le rue andoi s'en vont Tot droit vers le palais amont .
Et quant sont el palais venu , Si se sont d'autre part issu Par mi un huis en un vergier , Et molt se faissoit a proissier .
Tos estoit clos de mur mabrin .
Qui bien fu ovrés de grant fin .
C'onques Dius ne fist cele cose Qui fust en tot le mont enclose Que ne fust bien el mur ouvree , Molt bien tallie et devisee .
Fenestres avoit tot entor , Par u i venoit la calor , Trestoutes ouvrees d'argent ; Ainc nus ne vit vergier si gent , Tant bon , tant rice , ne tant biel .
Ainc Dius ne fist cel abrissel Que on el vergié ne trouvast , Qui le lé et le lonc cercast .
Grant masse i avoit de loriers , De figiers et d'alemandiers , De saigremors et de sapins , Paumiers molt et asés melliers , Pumiers grenas , loriers ramés .
D'autres arbres i ot asés , Et s'i croissoit li reculisses Et li encens et molt espisses ; Dius ne fist herbe de bonté Que el vergié n'eüst planté : Encens , gerofle et citoual , Et le caniele et garingal , Espic , petre , poivre , comin , De ce ot asés el gardin .
Rosiers i ot d'itel nature Que en tos tans la flors i dure .
Molt fu li vergiers gens et bials ; Tos jors i avoit cans d'osials , De calendres et d'orïals , De merles et de lonsingnals , Et d'autres dont i ot asés , Ne ja leur cans ne fust lassés .
Laiens avoit itels odors Et des espeses et des flors Que cil qui s'estoit laiens mis Quidoit qu'il fust en paradis .
Guinglains et la pucele cointe , Qui molt pres de lui s'estoit jointe , S'en vont par le vergier adiés .
Tant ont alé qu'il furent pres De la dame , qui el vergier S'onbrioit les un olivier , Entor li dames et puceles ; Et il s'en vont adiés vers eles .
Or voit Guinglains ço qu'il voloit .
Quant la dame venir le voit , Si ss'est encontre li levee .
Ainc Elanne qui fu enblee , Que por biauté ravi Paris , N'Isexs la blonde , ne Bliblis .
Ne Laivine de Lonbardie , Qui Enee estoit amie , Ne Morge la fee meïssme , N'orent pas de biauté la dime ; A li ne s'en prendroit nesune , Ne qu'al solelc se prent la lune ; En tot le mont n'ot sa parelle , Tant estoit biele a grant mervelle .
Molt estoit la dame honneree .
Guinglains l'a premiers saluee , Quant il fu devant li venus ; La dame li rent ses salus , Aprés la pucele salue .
Et la dame par sa main nue Le prent , et puis se sont asis Sor le kiute de pale bis , Et les puceles d'autre part ; N'i a celi qui ne le gart , Tant estoit biaus et bien apris .
La dame l'a a raisson mis , Se li dist : " Coment vos estait ?
- Ma dame , bien et mal me vait .
Por vos a soufert molt grant painne ; Or me doinst Dius millor quinsainne Que cele que jo ai passee , Car molt i ai painne enduree .
Tant le me convenra soufrir Con il vos venra a plaissir .
- Avoi !
fait la dame , biaus sire , Ja porïés vos bien mius dire ; De coi vos poés vos doloir ?
Par moi n'est pas , jel sai de voir ; Mais vos me volés regingnier Con vos fesistes avant ier , Et se je vostre amor perdoie La vie molt par tans perdroie , Car vos en irïés ausi .
" Quant Guinglains l'oï , si rogi ; La face li devint vermelle , S'en fu plus biaus a grant mervelle .
Tant estoit biaus a desmesure Qu'en tot le mont , tant con il dure , Ne trovast on un chevalier , Ne qui tant fesist a proissier .
Sages et pros et cortois fu , S'a a la dame respondu Molt bonement , au mius qu'il pot : " Dame , fait il , tant con vos plot Le m'avés fait cier conperer Que ne vauc congié demander , Quan je alai le secors faire .
Ma doce dame debonnaire , Car vos prenge pitié de moi , Car onques rien faire ne soi , S'il vos pleüst , que ne fesisse Et que merchi ne vos quesisse .
Mon cuer avés , ço est la voire , Et , se vos m'en volïés croire , Amor m'en fera garantie , Car je muir por vos , dame , amie , S'en fin de moi merchi n'avés ; En fin sui a le mort livrés , Se vos n'atenprés ma dolor De la vostre doce savor .
" La dame li fait un regart , Et Guinglains li de l'autre part : As iols s'enblent les cuers andui ; Car la dame ramoit tant lui Qu'ele nel pooit plus amer , Mais son cuer li voloit celer .
De bon cuer la dame l'amoit , Mais son corage li celoit .
Andoi s'entramoient forment ; Un cuer orent et un talent , Car l'uns por l'autre plus se deut Que ne fist Tristrans por Yseut .
Que vos iroie je contant ?
Molt furent biel et avenant .
La dame esgarde son biel vis , Puis li a dit : " Li miens amis , Molt mar i fu vostre proece , Vostre sens et vostre largece , Qu'en vos n'a rien a amender Fors tant que ne savés amer .
Mar fustes quant ne le savés ; Totes autres bontés avés , Et je vos di en voir gehir , Issi me puisse Dius merir Quanque me laist faire por lui , Plus vos amaisse que nului , Se vos iço faire saviés .
Mais or vos pri que vos soiés Çaiens en cest palais o moi , Car debonnaire et franc vos voi , Et je vel que soiés ça sus , Car trop avés esté la jus ; Si fait ça sus plus bel manoir Et mius vos en verra , espor .
" A tant a respondu Guinglains , Qui ne fu ne fals ne vilains : " Dame , fait il , gabés me vos ?
Se je ço savoie a estros Que de bon cuer l'eüssiés dit , Onques Dius cele rien ne fist Dont je serroie si joians Con serroie d'estre çaens En tos les lius u je serroie , Saciés molt volentiers iroie , K'aillors ne puisse joie avoir .
Dame , dites me vos dont voir ?
- O je , sire , je ne gap mie .
" Quant cil l'oï , si l'en merchie ; Cele parole molt li plot , Dedens son cuer grant joie en ot .
Lors se sont d'ilueques torné , Ens el palais s'en sont alé Qui molt ert biaus et delitables .
Ja faisoit on metre les tables , Quar il estoit tans de souper .
Por laver font l'iaugue crïer , Si se sont au mangier asis .
Pain et vin ont as tables mis ; De tot quanques mestiers lor fu Ont tot a lor voloir eü .
Quant mangié orent a lossir , A grant aisse et a lor plaissir , Si sont des tables levé tuit .
Grans piece estoit ja de la nuit Et tans estoit ja de coucier .
As ostels vont li chevalier Aval en la vile gesir .
Or fu Guinglains a son plaisir , Ki dejoste s'amie fu , Qui el palais l'ot retenu ; Li uns a l'autre gabe et rit .
Li canbrelenc ont fait un lit A l'ues Guinglain ens el palais .
Li lis ne fu mie mauvais ; Tant i ot de pales gregois Qu'a honnor i geüst uns rois .
Quant li sergant ont fait un lit , Si a la dame a Guinglain dit : " Amis , en cest lit vos girois , Qu'a honnor i giroit uns rois .
N'en alés or par sor mon pois Con vos fesistes autre fois .
Et je en ma canbre girai Et l'uis trestout ouvert lairai ; Il ne serra mie anuit clos .
Gardés que ne soiés tant os Que vos laiens anuit alés : Sor mon desfens pas n'i entrés .
De l'uis est vostre lis si pres , Gardés ne soiés tant engrés Que en ma cambre entrés anuit ; Paor me ferïés , je cuic , Ne le faites sans mon comant ; Je m'en vois , a Diu vos comanc .
" Guinglains respont : " Dame , et je vos .
" Ensi departirent andols .
La dame est en sa canbre entree , Et cil l'a adés regardee De tant come veïr le puet ; Onques de li ses iols ne muet .
Aprés s'est ens el lit couciés ; Molt fu dolens et esmaiés , Ne puet dormir ne reposer , Villier l'estuet et retorner .
Vers l'uis regarde molt souvent , Savoir s'il verroit essement La dame de sa canbre issir Et a son lit a lui venir Si con ele fist l'autre fois .
Quant ne le vit , si fu destrois .
Molt fu Guinglains en grant ferfel ; Onques la nuit ne pris soumel , Mais a l'uis tot dis esgardoit , Qui tos ouvers adés estoit .
Souvent se levoit en seant Et de l'entrer li prent talant .
Puis se comence a porpenser Et a lui meïsme estriver : " Dius , fait il , Sire , que ferai ?
Irai je , u je remanrai ?
Ma dame le m'a desfendu , Et par sanblant ai je veü Qu'ele veut bien que je i aille .
Se je remaig , je criem , sans faille , Que ne me tiegne a recreant .
Dius , que ne sace son talent !
" Souvent se levoit por aler Et puis si se laissoit ester .
Veut et ne veut , si se remaint ; Ens en son lit souvent se plaint .
Souvent dissoit : " Or i irai ; Non ferai voir ; voir si ferai .
" Ensi le destraint et justice Amors , qui le mainne et justice .
Mais or ne laira qu'il n'i aut ; Amors le destraint et asaut .
A tant s'est de son lit levés Et d'un mantiel est afublés , Vers la canbre s'en vait san bruit ; Ja estoit pres de mie nuit .
Quant il quide en la canbre entrer , A l'uis ne pooit asener ; Sor une plance est vis qu'il soit ; Une grant iaugue sos avoit , Rade et bruiant plus que tenpeste .
Guinglains a le place s'areste , Quant il ne pot avant aler ; N'ariere ne put retorner , Tant par estoit la plance estroite .
Molt bien desire et molt convoite Qu'il eüst la plance passee Aval a l'iaue regardee Qui si fait la plance croler Qu'il ne se puet sor piés ester ; Ço li est vis qu'il quaie jus .
Il se tient as mains de desus , Et l'autre cors aval pendelle .
S'il a paor ne m'en mervelle : Desous lui voit l'iaue bruiant , Li braç li vont afebloiant , Perdre cuide tantost la vie .
Au plus haut que il puet s'escrie : " Signor , fait il , aidiés !
aidiés !
Por Diu !
Car ja serai noiés ; Secorés moi , bonne gens france !
Car je penc ci a une plance Ne je ne me puis mais tenir .
Singnor , ne m'i laissiés morir !
" Par le palais se lievent tuit Li sergant qui oent le bruit , Candoiles , cierges ont espris ; Trovent Guinglain qui si fu pris A le perce d'un esprevier , Si avoit paor de noier .
A le perce as mains se tenoit , Li autres cors aval pendoit .
Lués qu'il ot veüs ses sergans , S'en fu alés l'encantemans .
Guinglains s'est d'ilueques partis , Tos vergondés et esbahis ; En son lit si est retornés , Si s'est couciés trestos lassés : Molt en ot grant honte et grant ire .
Les sergans voit jüer et rire De ço que il orent veü ; Bien sot qu'il enfaumentés fu , De vergoigne mot ne lor dist ; En son lit vient , en pais se gist .
Li sergant se vont recoucier ; Guinglains si a pris a villier , Qui d'amors fu en grant torment .
Il ne se repose nïent , Saciés que molt est esmaiés De ce que tant est travilliés .
De l'amor la dame li manbre , Et puis regarde vers le canbre .
" Ha !
Dius , fait il , qu'ai je veü ?
Quels cose est ço que j'ai eü ?
Je cuic que c'est fantomerie .
Bien sai que laiens est m'amie , Qui cest mal me fait endurer ; Ke ne vois je a li parler ?
Se devoie perdre la vie , Nel deveroi je laissier mie , A l'angousse que je en ai , Que la ne voisse u je le sai .
Que n'i vois je dont , las , caitis ?
Voire , car molt m'en est bien pris De ço c'orendroit i alai ; Tos vergondés m'en retornai .
Molt sui or fals , quant iço di , Que ço fu songes que je vi ; Por ço ne doi je pas laissier Qu'encore n'i voisse asaier Se je poroie a li parler ; Ausi ne puis je ci durer .
" De l'aler a molt grant talant , Molt va la canbre regardant .
Amors tel corage li donne Que il d'aler s'en abandonne .
Quant les sergans endormis vit , Molt tost se lieve de son lit , Vers la canbre s'en vint tot droit : Tot li est vis qu'il soustenoit Totes les vautes de la sale ; Molt li est ceste amie male .
Tel mal li fait et tel angoisse , Ce li est vis les os li froisse Li grans fais qui sor lui estoit ; A poi li cuers ne li partoit .
Ensi haut con il pot hucier Cria c'on li venist aidier : " Signor , fait il , aiue !
aiue !
Bone gens , qu'estes devenue ?
Sor le col me gist cis palais , Ne puis plus soustenir cest fais ; A mort , je cuit , serrai grevés Se de venir ne vos hastés .
" Lors se relievent maintenant ; Cierges ont espris li sergant : Guinglain ont trové come fol , Son orillier deseur son col , Et si n'avoit autre besongne .
Quant il les vit , si ot vergoingne ; Jus le jete plus tost qu'il pot L'orillier , si ne sonna mot , Ne les sergans pas n'araissone ; De nule rien mot ne lor sonne .
Son cief a enbrucié en bas , Puis s'est couciés en es les pas Ens en son lit tos esmaris Et de honte tos esbahis .
Amors le destraint et tormente ; A lui meïsme se demente : " Ha !
las , fait il , con fiere cose !
Bien voi la canbre n'est pas closse , Et si n'en puis entrer dedens .
Je cuic ço est encantemens Qui çaens est en cest palais .
Vergondés sui a tos jors mais ; Molt par sui laidement traïs .
Dius !
por coi sui je si hardis ?
Ja m'avoit desfendu m'amie Que je por rien n'entraisse mie : Sor son defois le cuidai faire , Mais torné m'est a grant contraire .
Tels cuide bien faire qui faut ; Or sai que penssers petit vaut .
Ç'a fait mes fals cuers enuious , Qui tant par est contrarios ; Li penser qui dedens est clos Ne puet avoir bien ne repos .
Deus hontes m'a ja fait reçoivre , Encor , se l'en voloie croire , Me feroit la tierce sentir , Mais mius me lairoie morir Que mais anuit por rien i aille ; Bien sai que je feroie faille .
Deus hontes me vient mius avoir Que trois ne quatre recevoir .
" Bien dist que ja plus n'i ira .
Vers l'uis de la canbre garda Et vit venir une pucele , Gente de cors et de vis biele .
Ele portoit un cierge espris ; En son puign destre l'avoit mis .
Fors de la canbre estoit issue , Si ert au lit Guinglain venue .
Le covertor un petit tire , Puis li a dit : " Dormés vos , sire ?
" Guinglains respont , quant l'ot veüe : " Pucele , bien soiés venue !
Jo ne dorc mie ; que vos plaist ?
- Bien sai que grans joie vos nast : Ma dame ici a vos m'envoie , Qui talent a qu'ele vos voie ; Par moi vos mande parlement Dedens sa canbre u vos atent .
Biaus sire , alés parler a li , K'ele vos tient a son ami .
- Pucele , fait il , est ce songes ?
Or me servés vos de mençoignes ?
" - Ahi !
sire , fait la pucele , Ja vos metrai es bras la biele Que vos tenés por vostre amie ; Si sarés que je ne menc mie .
Cest songe ferai averer .
Venés a ma dame parler .
" Quant Guinglains l'ot , molt li fu biel .
Il afubla un gris mantiel , Del lit sali a molt grant joie , Qu'il cuide que s'amie voie .
" Bele , fait il , alons !
alons !
Doce suer , trop i delaions ; France cose , ne demorés , Cest petit pas pri que doublé .
" Et la pucele aprés s'en rist Et adonc par le main le prist .
A tant par le canbre s'en vont , Tres par mi l'uis entré i sont .
Quant en la canbre sont entré , Tot maintenant i ont trové Une si tress douce flairor , Dont asés mius valoit l'odor K'encens , ne petre ne canele : Tant i avoit bone odor .
Que qui eüst mal ne dolor , S'un petit i peüst ester , Lués se peüst tot sain trover .
Laiens avoit cierges espris ; La canbre sanbloit paradis .
Asés i ot argent et or , De tos biens i ot grant tressor .
Paree fu de dras de soie De molt cier pris ; c'aconteroie ?
Mais molt en i ot de divers : Bofus roiés , osterins pers , Tires , pales et siglatons I ot de molt maintes façons ; Dyapes et bons bogerans Molt par estoit la canbre noble ; D'un pale de Costantinoble Estoit desus encortinee , Et desous ert tote pavee De cieres presiousses pieres Dont i ot de maintes manieres : Esmeraudes , safirs eslis , Et calcedonies et rubis , Il i ot de maintes colors .
Li pavemens fu fais a flors , A images et a oisials ; Tant fu bien fais et tant fu bials Qu'en tout le mont , ne en la mer , N'a bieste c'on sace nonmer , Poisson , dragon , n'oissel volant , Ne fust ouvrés el pavement .
La dame se geist en son lit .
Onques nus hom plus cier ne vit ; Bien vos diroie le façon , Sans mentir et sans mesproisson , Mais por sa grant joie coitier , Que molt en avoit grant mestier , Ne le vuel entendre a descrire .
Que trop me costeroit a dire .
La pucele tint par le main Et mainne dusqu'al lit Guinglain , Tant que il i sont parvenu .
La pucele cortoisse fu , S'a misse sa dame a raisson .
" Que je vos ai ci amené ; Un petit de sa volenté Li faites , por l'amor de moi .
Gardé le bien a bone foi .
" La dame respont maintenant : " Damoissele , vostre comant Ferai , por l'amor c'ai a vos ; Alés vos ent , laissiés le nos .
- Or tenés dont , je le vos renc .
" La dame par le main le prent , Et cil s'est dalés lui cociés ; Ainc mais ne fu nus hom si liés .
Et Guinglains , quant il fu el lit , Des or ara de son delit .
Ensanble li amant se jurent : Quant il furent ensanble et jurent , Molt docement andoi s'enbracent ; Les levres des bouces s'enlacent , Li uns a l'autre son droit rent .
Fors de baissier n'orent content , Et cascuns en voloit plus faire De baissier dont son cuer esclaire .
As baissiers qu'il firent d'Amors Del cuer se traient les dolors , Et si les aboivrent de joie ; Amors les mainne bone voie .
Les ioels tornent a esgarder , Les bras metent a acoler ; Les cuers s'atornent al voloir , L'uns velt de l'autre pres manoir ; Por l'amor qu'entr'els deus avoit , Vaut l'uns ço que l'autres voloit .
Je ne sai s'il le fist s'amie , Car n'i fui pas , ne n'en vi mie , Mais non de pucele perdi La dame dalés son ami .
Cele nuit restoré se sont De quanques il demorré ont .
Or a Guinglains ço que il volt , Qu'il tient ço dont doloir se solt , N'ele ne s'esmaie de rien , Car a gré prent tos ses jus bien .
De tos les mals et le contraire C'Amors a fait a Guinglain traire Iluec le gerredon li rent .
Por ço d'Amors ne m'en repenc , Que desloiauté n'i falt mie Envers Amors n'envers m'amie .
En un jor me puet bien merir Plus que ne puis ja deservir .
Molt doit on cele rien amer Qui si tost puet joie donner .
Cil ki les dames servir veut , S'il tot un termine se deut , Por ce ne s'en retraie mie , Que dames ont tel signorie Que , quant veulent gerredonner , Si font le travail oublïer Que il avra lonc tans eü .
Dius les fist de si grant vertu , De tos biens les forma et fist Et biautés a eles eslist ; Et Dius nos vaut , je cuic , former Por eles toutes honnerer Et por lor comandement faire .
Por ce est fauls qui s'en veut retraire , Que des dames tos li biens muet ; Fols est qui amer ne les veut .
Dius , qui Sire est , lor amaint joie !
Doucement li prie qu'il m'oie ; Et cels qui sont maldisseor Des dames et de fine amor Maudie Dius et sa vertus Et de parler les face mus !
Car a cele ouvre que il font Demostrent bien de coi il sont , Qui tant se painnent de mentir .
Ha !
Dius , arai ja mon plaissir De celi que je ainme tant ?
De Guinglain vos dirai avant .
Il avoit joie en sa baillie : Entre ses bras tenoit s'amie Que il souvent acole et baisse .
Molt estoient andoi a aisse .
Guinglain souvient de l'orillier Et de la perce a l'esprevier , U tel paor eü avoit : Mervelle soi que ço estoit .
Quant il l'en prist a souvenir , De rire ne se puet tenir .
Quant la dame rire le vit , Se li a tot maintenant dit : " Dites le moi , fait ele , amis , Por quel cose vos avés ris ; Ris avés , je ne sai por coi , Biaus ciers amis , dites le moi ; Moi nel devés vos celer mie .
" Cil li respont : " Ma douce amie , Certes j'ai ris de le mervelle , Onques nus hom n'ot sa parelle .
En cest pailais m'avint anuit , Quant endormi se furent tuit Et je en mon lit me gisoie ; Si angoissés Que je ne pooie dormir , Si me fist vostre amors frenmir Et tant torner et retorner , Si me fist de mon lit verser .
Por ci venir a vos me mui , Mais jo si enfaumentés fui , Ne sai se fu encantemens , Mais , quant je vauc entrer saens , Si me trova sor une plance ; Desos coroit une iaugue blance , Qui molt bruians et corans ere .
Je chaï jus en tel maniere Qu'a le plance me pris as mains : De chaïr fui trestos certains .
Grant paor oi de chaïr jus ; Tot les sergans fis lever sus Por et secourre et aidier .
A la perce d'un esprevier Me troverent , s'i me tenoie ; Autre besoigne n'i avoie .
Puis me vint une autre aventure , Ki plus me fu pesans et dure : Molt grant angoisse i endura , La verité vos en dirai , Que painnes ai asés eü .
Dame , savés vos que ce fu ?
Dites le moi , se vos savés , Car molt fu anuit encantés .
- Amis , fait ele , bien le sai , La verité vos en dirai : Ceste painne vos ai je faite , Que vos avés issi grant traite , Por la honte que me fessistes , Que vos issi de moi partistes .
Et por ce vos ai ice fait .
Que vos engardés a tos jors Que ne soiés tant fals ne lors Que dames volliés escarnir , Car vos n'en poés pas joïr ; Car cil qui dames traïra Hontes et mals l'en avenra : Por ce des or vos engardés .
Or vos dirai , se vos volés , En quele maniere et coment Jo sai faire l'encantement : Mes pere fu molt rices rois , Qui molt fu sages et cortois .
Onques n'ot oir ne mes que moi ; Si m'ama tant en bonne foi Que les set ars me fist aprendre Tant que totes les soc entendre : Arimetiche , dyomotrie , Ingremance et astrenomie , Et des autres asés apris .
Tant i fu mes cuers ententis Que bien soc prendre mon consel Et a la lune et au solelc , Si sai tos encantemens fare , Deviner , et conoistre en l'are Quanques dou mois puet avenir .
De vos seu je bien , sans faillir , Quant vos ci venistes l'autre ier , Que n'i vaurïés delaier ; Bien soc que vos vos en iriés .
Mais je nel vaussise por rien , Por che que je savoie bien Que vos parferïés l'afaire ; Bien soi que le porïés faire , Si c'onors vos en averroit .
Et mes corages bien savoit Que , au plus tost que vos poriés , Par moi ariere revenriés .
Trestout ço so je par mon sens , Et saciés que molt a lonc tens Qu'amer vos començai premiers .
Ains que vos fuissiés chevaliers Vos amai je , car bien le soi Qu'en la mainnie Artus le roi N'en avoit un millor vasal , Fors vostre pere le loial ; Por ce vos amai je forment .
Ciés vostre mere molt sovent Aloie je por vos veïr , Mais nus ne m'en fesist issir .
Vostre mere vos adoba , Au roi Artus vos envoia , Et si vos comanda tres bien Qu'au roi demandissiés del sien Le don , coment que il fust ciers , Que vos li querïés premiers .
Ce so ge tot premierement L'aventure certainnement Que vos avés ici trovee , Et tote vostre destinee ; Je resavoie par mon sens Qu'a la cort venrïés par tens .
Biaus amis , certes , je sui cele Qui fis savoir a la pucele Qui estoit apielee Helie Qu'a la cort alast querre aïe Por sa dame a Artus le roi , Que certainne fui endroit moi Que vos i querrïés le don D'oster la dame de prisson ; De tot mon pooir i aidai Por ce que je molt vos amai .
Et si sui cele , biaus amis , Quant eüstes Mabon ocis Et quant le Fier Baissier fesistes , La vois que vos aprés oïstes , Qui vostre non vos fis savoir , Ço fui je , biaus amis , por voir , Por vos faire souef ester , Dormir et la nuit reposer .
Puis fis savoir par la contree Que lor dame estoit delivree .
Sacié molt me sui entremisse , En tos sanblans , en tos servisse , Coment avoir je vos peüsse Ne coment vostre amie fuisse .
Or vos ai je , Dius en ait los !
Des or mais serrons a repos Entre moi et vos sans grant plait , E saciés bien tot entresait Que , tant que croire me vaurois , Ne vaurés rien que vos n'aiois ; Et quant mon consel ne croirés Ce saciés bien , lors me perdrés .
- Taisiés vos , dame , cil respont ; Por tot l'avoir qui est el mont , Ne por del cors perdre la vie , Ne feroie si grant folie Que de vo comandement isse , Ne ja mais anui vos fesisse .
" A tant ont lor raisson finee .
Au main quant l'aube fu crevee , Li saint sonnent au grant mostier ; Tuit sont levé li chevalier .
Guinglains s'est levés et s'amie ; Au mostier de Sainte Marie S'en alerent andoi orer .
La dame fist messe canter .
Quant la messe cantee fu , Si s'en sont el palais venu , Et la dame a partot tramis As dus , as contes , as marcis , Que il viegnent a la cort tuit A lor leece , a lor deduit , Car son ami a recovré Que ele avoit tant desiré .
Quant venu furent li baron , La dame lor dist sa raisson : " Signor , fait ele , or escoutés : Cil chevaliers que vos veés , C'est cil cui tant ai desiré .
Qui molt m'avra servi a gré , Si soit engrés de lui servir Et de faire tuit son plaissir ; Car c'est li chevaliers el monde En cui graindre proece abonde .
Je vel que faciés son comant .
" Cil respondent comunaumant Que il li feront grant honor Et que le tenront a signor .
Or fu Guinglains de joie sire ; Tot ot quanques ses cuers desire .
Or dirons de Blonde Esmeree , Qui mut de Gales sa contree Et va s'ent vers le cort Artus .
Quatre jornees , voire plus , Avoit chevauchié la roïne , Quant a l'issir d'une gaudine A trové quatre chevaliers Sor lor palefrois , sans destriers ; Escus ne armes ne portoient , Tot quatre vers le cort aloient .
Espreviers portoient müés , Que ja plus biaus ne demandés .
Quant la roïne atains les a , Tos ensanble les salua , Et cil son salu li rendirent Et a tos cels qu'i aveuc virent .
Ele les a araisonnés : " Signor , fait ele , dont venés ?
Qui et dont estes savoir wel , Si ne demant par nul orguel .
" Cil ont la dame respondu : " Dame , nos soumes ci venu Qu'a la cort Artus en irons , Car ensi fiancié l'avons : Por prisons nos i covient rendre , Fiancié l'avons a atendre .
Cascuns de nos fiancié l'a A un chevalier qui ala Por delivrer une pucele : Li Biaus Descouneüs s'apiele , En bataille nos a conquis .
Nos ne soumes pas d'un païs , Trové nos soumes el chemin Trestot quatre tres ier matin ; Et nos vos avons ci trovee : Dont estes vos , de quel contree ?
- Par Diu del ciel , signor , fait ele , Sachiés por voir que je sui cele Que cil aloit por delivrer Qui en prison vos fait aler .
Estorsse m'a par grant vigor Et par prohece et par valor .
Bons chevaliers est et seürs Et en bataille fors et durs ; Mais il n'est pas a droit nonmés Par cel non que vos l'apielés : En batesme a a non Guinglains , Ses peres est li bons Gavains .
A la cort me comande aler Por le roi Artus merchïer De ço que il rescosse m'a .
Li rois , ce dist , l'i envoia ; Por ce l'en weut faire l'onnor Que il le tient a son signor .
Il doit a le cort repairier , Se Dius le garde d'enconbrier ; Il est ne sai quel part tornés .
Lie sui quant vos ai trovés , Or irons a la cort ensanble ; Preudomme estes , si con moi sanble .
" Cil respondent : " Vostre voloir Ferons , dame , a nostre pooir .
" Des or se metent a la voie .
La roïne fait molt grant joie De ce qu'a trovés les prisons .
Bien vos dirai de tos les nons : Li uns ert Blioblïeris , Qui preus estoit et bien apris ; Li autres fu de Saies sire ; Del tierc vos sai bien le non dire , L'Orguillous de la Lande fu , Qui maint chevalier a vencu ; Li quars fu Giflés li fils Deu ; Molt estoient tot quatre preu .
Or chevaucent tot une plaigne Tot le droit chemin vers Bretaingne .
Tant ont le droit chemin erré Qu'a Londres ont le roi trové ; Iluques ensengniés lor fu .
Ançois qu'il i fuissent venu , La roïne a avant tramis Ses sergans , qui ont otels pris Molt rices et bien atornés .
Uns sergans est encontre alés ; Es vos la dame qui descent Et li chevalier et sa gent .
En une canbre encortinee S'en est dont la roïne entree .
Illueques se fait atorner De chiere reube d'outre mer , Qui tant estoit et biele et riche Qu'en tot le mont n'ot cele bisse , Caucatri , lupart , ne lion , Ne serpent volant , ne dragon , N'alerion , ne escramor , Ne papejai , ne espapemor , Ne nesune bieste sauvage Qui soit en mer ne en bocage , Que ne fust a fin or portraite ; Molt estoit la roube bien faite .
El mantiel ot pene de sable , Qui molt fu bone et avenable ; Li orles estoit de pantine : Ço est une beste mairine , Plus souef flaire que canele , Ainc ne fist Dius beste si biele ; Dalés le mer paist la rachine , Et porte si grant medechine Qui sor lui l'a ne crient venin , Tant le boive soir ne matin ; Mius vaut que conter ne porroie .
Et d'une çainture de soie , A or broudee tot entor , Si s'en estoit çainte a un tor Molt cointement la damoissele .
Or fu tant avenans et biele Que nus hom son per ne trovast En tout le mont , tant le cerkast .
De parler ne fu mie fole , Cortoisse fu de sa parole ; D'amor estoient si regart .
Onques n'ot de biauté le quart Nule dame qui dont fust nee .
Quant ele fu bien atornee Et si baron tuit atorné , Si se sont vers la cort torné .
En son pailais trova le roi Et maint bon chevalier o soi , Maint roi et maint duc et maint conte ; Tant en i ot n'en sai le conte .
Quant la dame el palais entra , Li rois encontre li leva , Et quant l'a veü la roïne , Si le salue et si l'encline .
Tuit li baron se releverent , Li un les autres salüerent .
Et li rois l'a par le main prisse , Si l'a dejoste lui asisse .
Et quant asis se furent tuit Que nus ne fist noisse ne bruit , La dame araisonne le roi : " Sire , dist ele , entent a moi : Je sui fille le roi Gringras , Cui le chevalier envoias Ki Biaus Descouneüs ot non .
Mal l'apielerent li Breton : Par droit non l'apielent Guinglain , Si est fius mon signor Gavain , Si l'ot de Blancemal la fee .
Tu l'envoias en ma contree Por moi a rescoure et aidier ; Molt par i a bon chevalier , Jetee m'a de grant torment .
Sire , grant merchis vos en renc De ço que vos le m'envoiastes Et ma pucele le cargastes .
A tos jors m'en avés conquisse , Ne ja mais n'iert en nule guisse Que treü n'aiés en ma terre , Des que vos l'envoierés quere , De Gales dont je suis roïne .
Or vos pri , rois de france orine , Que vos a mari me donnés Guinglain , si ert rois coronnés .
Je le vos quier et mi baron : Sire , ne me veés cest don .
En Gales de moi se parti ; Onques puis , sire , ne le vi .
Il doit venir ne sai quele eure ; Grant paor ai , que tant demeure , Ne remaigne en autre païs Et qu'il autre consel n'ait pris ; Remés est en aucune guerre , Car molt entent a pris conquerre .
" Quant li rois entent la parole Molt en fu liés , la dame acole ; Gavain et ses honmes apiele , Si lor reconte la nouviele Que la dame li ot contee .
Gavains grant joie en a menee , Et bien sot que ses fius estoit Et que la fee amee avoit .
Grant joie en font tuit li baron .
A tant revienent li prisson Qui a la dame s'asanblerent El cemin u il le troverent .
Au roi se rendirent por pris ; Si con Guinglains lor ot apris Saciés lor fu la joie graindre .
Tuit comencent Guinglain a plaindre De ço qu'i n'estoit pas venus ; Grant dol en fait li rois Artus , Gavains et tuit cil de la cort ; Grant paor ont qu'i ne retort .
Li rois s'est d'iluques levés ; De ses barons a apielés , A consel d'une part les trait .
Trestous premiers Gavains i vait , Ensanble lui rois Goalans , Et aprés lui i vait Tristrans ; Kes i revient li senescals , Rois Amangons , Gales li Caus , Et des autres barons asés .
Li rois les a araissonnés : " Signor , fait il , et qu'en loés De cel Guinglain dont vos oés ?
Coment recouvrer le porons ?
Grant damage ert se le perdons , Por nule rien ne le vauroie ; Ja mais mes cuers n'en aroit joie , Tant que nos l'arons recovré .
" Amangons a premiers parlé : " Sire , fait il , vos avrés droit , Car qui tel chevalier perdroit Molt i averoit grant damage .
Or vos en dirai mon corage , Tel consel con je sai donner : Il ainme molt armes porter ; Faites prendre un tornoiement , Et ce soit fait proçainnement ; Et quant cil en ora parler , Saciés qu'il i vaura aler ; Por nule rien ne laissera , Quant la nouviele en apenra , Que il dont ne viegne au tornoi .
Iço vos lo en bonne foi .
Et si vos lo bien de la dame Que vos lor li donnés a fame , Car molt est ses roiaumes grans ; Molt par pora estre poissans .
Car j'ai esté en cel païs A un tornoi , u je fui pris ; Gringras m'acuita sans avoir .
Faites la dame remanoir Tant qu'aions le tornoi eü Qui par les marces ert seü ; Les quatre prisons retenés , De no mainie les tenés .
" Li rois a le consel loé Et tuit li autre creanté , Tuit sont a cel consel tenu .
A tant sont ariere venu La u erent li chevalier .
Et li rois a fait fiancier Le tornoiement a sa cort Et dist que cascuns s'en atort .
La u les plaingnes furent bieles , Entre le Castiel as Puceles , En Valedon fu fianciés .
Premiers s'est Tristrans avanciés , Devers Valedon le fianche ; Li rois de Montescler s'avanche Qui le fiance d'autre part .
Puis ont del terme pris esgart , Si fu a un mois establis .
Et li rois s'est d'iluec partis , Si a ses mesages tramis Tot maintenant par le païs , Par les marces et par l'enpire , Por le tornoi crïer et dire .
La dame dist que remansist , Et cele tot son voloir fist .
Les quatre chevaliers prisons A retenu a conpaignons .
Guinglains fu ensanble s'amie , Qui dou tot vers lui s'umelie .
Tot avoit ce que il voloit A l'Ille d'Or u il estoit .
Quant il voloit , s'aloit chacier Et es forés esbanoier Por traire as bestes et berser , Quant lui anuoit sejorner , U en gibier u en riviere .
Tot avoit , quanque bon li ere , De s'amie tot son voloir ; Tot çou que il voloit avoir Si estoit trestout apresté , Ançois que il l'eüst pensé .
En son palais estoit un jor ; A tant es vos un jogleor Qui del tornoi dist les noveles , Qu'al Castiel serroit as Puceles Et ço que molt par serra grant .
Quant Guinglains l'ot , s'en fu joiant , En son corage se pensa Qu'a cel tornoiement ira .
A s'amie en ala parler Qu'a cel tornoi le laist aler .
Quant cele l'ot , molt fu marie ; Si dist : " Amis , vos n'irés mie ; Par mon los et par mon otroi N'irés vos pas a cel tornoi .
Bien ai coneü par mon art Et des estoiles au regart Que se vos au tornoi alés , Que del tot perdue m'avés ; Car la vos atent une dame Qu'Artus vos veut donner a feme .
- Estés , dame , Guinglains respont ; Par tos les sains qui sont el mont Nesune feme ne prendroie Fors vos , pas ne vos mentiroie .
Dame , volés que je i aille ; Je revenrai molt tost , sans faille , Et , se vos plaissoit , bien matin Me coverroit metre au cemin , Qu'autrement venir n'i poroie , Se je bien matin ne movoie .
" Cele respont : " Mes ciers amis , Bien sai qu'ensi l'avés enpris D'aler a cel tornoiement , Mais ce n'ert pas a mon talent .
Bien sai vos ne m'avés tant chiere Que le laissiés por ma proiere ; Je n'en puis mais , ce poisse moi ; Or puet on veïr vostre foi .
" Riens ne puet Guinglain retenir , Car molt cuide tost revenir .
De l'aler grant talent avoit Et molt couvoitous en estoit , Car grant piece avoit ja esté Que il n'avoit armes porté .
Guinglains cuit del tot son corage ; Ainc om ne fist si grant folage .
Son escuier apiele et dist Que son hauber li blancesist Et que son harnois aprestast Et de main lever s'aprestast , Et si ait tost mises ses sieles .
Robers fu liés de ces novieles ; Tot le harnois a atorné Si con Guinglains l'ot comandé .
Li jors faut , la nuis est venue ; Guinglains se couce les sa drue .
Dalés li se jut tote nuit , Si orent molt de lor deduit .
Por ce que main devoit lever Et puis sor son ceval monter , S'est endormis dalés s'amie , Car ses corages le desfie .
Qui le bien voit et le mal prent , Saciés que aprés s'en repent .
Quant Guinglains au matin s'esvelle , De ce qu'il vit ot grant mervele , Car il se trova en un bois ; Dalés lui trova son harnois , Son cief tenoit sor son escu , Et devant lui si ra veü Son ceval , qui fu atachiés .
Robert ra veü a ses piés ; Par le frain son renchi tenoit , Desous son cief un fust avoit .
Or lor a mestier garisson : De tel penser tel gueredon .
Quant li uns a l'autre veü , Molt en sont andoi esperdu .
Bien voit Guinglains mal a esté , Li uns a l'autre resgardé : " Robert , dist Guinglains , que dis tu ?
Avons nos ci anuit jeü ?
Ersoir me coucai je aillors , Dalés m'amie , a grans honnors ; Or me sui en un bois trovés , Tos esbahis et esgarés .
Et tu , venis te ci ersoir ?
" Ce dist Robers : " Naie , por voir .
Ersoir en mon lit me dormi ; Or me resui trovés ichi .
- Robert , con male destinee !
Molt ai m'amie mal gardee .
Bien me dist ier soir jel perdroie , Se je au tornoi m'en aloie .
Perdue l'ai par mon folage .
Ha !
las , fait il , con grant damage !
Or ai je tos jors mais dolor .
" Et Robers dist a son signor : " Sire , nos n'en poons el faire , Mais alons ent en nostre afaire ; Grans biens nos puet aventurer : On ne se doit desconforter .
" Guinglains respont : " Donques alons .
" A tant cauce ses esperons ; Li escuiers l'aubert torsa , Et cil sor son ceval monta ; Si se sont mis en un sentier .
Des or pensent de chevaucier , Tant qu'il trovent un pelerin Qui lor ensaigne le cemin Le plus droit au tornoiement .
Molt fu Guinglains en grant torment ; Cel jor cevaucha tos iriés Et tos dolans et coreciés De ce que s'amie ot perdue ; Ne set que ele est devenue .
Or cevaucent plains et boscages Et landes et vals et rivages .
Tant ont erré par les contrees Et tant erré par lor jornees Et tant lor droite voie tinrent Qu'al Castiel des Puceles vinrent .
Quant il sont au Castiel venu , Tot s'en estoient ja issu Li chevalier por tornoier .
Guinglains ne se vaut plus targier , Ains s'en est aprés els alés , Si a les chevaliers trovés Qui lor cauces de fer cauçoient Et a coroies les laçoient .
Molt i ot grant chevalerie .
Yvains , li rois de Lindezie , I fu bien a set vins escus , Hiaumes laciés , haubers vestus .
D'Escoce i fu rois Aguizans , Qui s'armoit sos deus arbres grans ; Set vins chevaliers ot o soi Qui tot furent a son conroi .
De Gohenet li rois Hoël , Issus sor un ceval isnel ; O soi avoit cent chevaliers Molt bien armés sor les destriers .
Et li rois de Baradigan , Que on apiele Canaan , Il fu armés en la canpaigne ; Quatre vins ot en sa conpaigne .
Rois Ban de Gomoret i fu ; Nuef vins en sont o soi issu .
Li rois de la Roge Cité Cent chevaliers ot amené .
Et Guivrés i refu , li rois , Qui ot amenés les Irois .
Geldras , li rois de Dunelie , Cil vint o grant chevalerie ; Quatre cens chevaliers amainne Que il tenoit o soi demainne .
Li Lais Hardis de Cornouaille Est venus au tornoi , sans faille ; Cent chevaliers amainne o soi , N'i a celui n'ait bon conroi .
Kahadinst i estoit venus , Qui de Lanprebois estoit dus .
Li Sors i fu de Montescler ; Son elme lace bel et cler , Deseure ot une conissance ; Acuitier i vint sa fiance : Set cens chevaliers amena Por ce que il le fiancha .
S'i fu Percevals li Galois , Uns chevaliers preus et cortois .
Li vallés de Baladingant I fu armés molt richemant Et voloit aler asanbler Contre le Sor de Montescler .
Et Lanselos dou Lac se rarme En un onbrier dalés un carme .
Li dus Elias i refu , Ki le poil ot entrekenu , Mais molt i ot bon chevalier Et bien savoit un droit jugier .
Et cil de la Haute Montaingne I refu , a molt grant conpaigne .
De Truerem li quens i fu , Armés sor un ceval kernu ; Miudres ne fu onques a dire , De l'Ille Noires estoit sire .
Grahelens de Fine Posterne Se rarmoit dalés un ierne , Les lui ses freres Guingamuer , Ki s'entramerent de bon cuer .
Et Raidurains i fu armés En cui avoit molt de bontés .
Tos armés i refu Yder Sor un ceval covert de fer ; Gandelus fu ensanble lui : Bon chevalier furent andui .
De Gorhout i refu Gormans Et de Lis i fu Melians .
D'uns et d'autres tant i avoit Que nus le nonbre n'en savoit ; Molt bel estoit cele conpaingne .
De l'autre part , devers Bretaingne , Estoit Artus et si baron , Qui estoit devers Valendon .
Molt ravoit devers lui grans gens , A ensaigne en ot bien vint cens .
De la refu Gaudins , li rois D'Illande , qui molt fu cortois , Et avoit en sa conpaignie Cinc cens chevaliers de mainnie .
S'i fu rois Mars de Cornouaille , Et avoit bien en sa bataille Set cens chevaliers desfensables , Molt biaus de cors et honnerables .
Li rois Amangons i estoit , Qui aveuc lui mile en avoit .
Et des Illes li rois Bruians Seur destriers sors , bais et bauçans , O cinc cens chevaliers armés Que ja millors ne demandés ; Hardis estoit come lupars , Mais molt ert de donner escars .
Et s'i refu li rois Ydés , Qui donnoit a trestols adés : Il fu de pouvre acointement , Mais large fu a tote gent ; Uit vins en ot a sa baniere , N'i a celui qui bien ne fiere .
La roïne Blonde Esmeree En i ot cent de sa contree Qu'ele ot amenés el païs , Ses ot a cel tornoi tramis ; A Lanpart les avoit carciés , Ses ot de bien faire proiés .
Gavains i fu li niés Artu ; Miudres de lui ne fu veü .
Et s'i estoit li rois Mordrés Et uns suens freres Segurés , Et Gunes niés d'Oïrecestre Estoit dalés Gavain a destre .
Et li riches dus de Norgales I fu et Erec d'Estregales .
Et Bedüer de Normendie I fu o biele conpaignie .
Flores i ravoit des François , Uns rices dus , soisante et trois .
De Nantes i refu Hoël , Qui s'armoit dejoste un ruissel .
Armés se restoit Careheuls Et Tors , li fius le roi Arels .
Tristrans se restoit ja armés Et de bien faire ert aprestés ; Le tornoi avoit fianchie , Et portoit le mance s'amie : Yseuls la biele l'ot tramisse , Deseur son hauberc l'avoit misse .
Por asanbler el ceval monte Et li autre , dont ne sai conte .
De la Ronde Table Libnus Estoit aveuc le roi Artus .
Quant armé furent li baron En la plaingne sous Valenton , La veïssiés tant elme cler , Et tante ensaingne venteler , Et tans destriers bauchant et bai , Et tans escus reflanbloier , Et tante guinple desploier , Sor elmes tantes conissances , Tant blanc hauberc et tantes lances Paintes a or et a ason , Fremir tant vermel siglaton Et tant pingnon et tante mance , Et çainte tant espee blance , Et tant bon chevalier de pris , Tant roi , tant conte , tant marcis ; Ja mais tels jens n'iert asanblee .
Li jors fu bials par la contree , Et la place fu grans et lee .
A tant e vos par la valee Venir le Sor de Montescler ; A Tristran venoit asanbler .
O lui avoit vint chevaliers ; Por joster venoit tos premiers .
A tant es vos Tristran u vint , L'escu au col , la lance tint ; Sa route grans aprés venoit .
Quant li uns l'autre venir voit , Si traient avant les escus , Qu'il avoient au col pendus , Et poingnent les chevals andui .
Tristrans le fiert , et il sor lui De la lance par tel angoisse Que sor Tristran sa lance froisse .
Et Tristrans le ra si feru Deseur la boucle de l'escu Que , tant con la hanste li dure , L'abati a la terre dure ; Le ceval prent delés se jent .
A tant la route au Sor se prent Trestout ensanble a le rescosse ; Sor lui cascuns sa lance estrousse .
Cil se tient bien qu'il ne caï , Mais le destrier lor a gerpi .
Por Tristran rescorre et aidier Repoingnent tuit li chevalier Sor cels au Sor de Montescler ; La veïssiés maint cop donner , Ferir de lances et d'espees .
Quant les routes sont asanblees , Molt le fist bien et belement Li vallés de Baladingant : Le Sor rescoust par sa poissance ; Tant i feri cols de sa lance Que molt en abati le jor .
Molt le faissoit bien en l'estor , Quant sor lui vient li rois Idés , Et si conpaingnon a eslais .
Li valés se va desfendant , Et cil le viegnent atangnant En contreval une praiele .
La ot widie mainte sele Et maint chevalier abatu .
Por poi que n'orent retenu Le vallet de Baladingant , Quant le reçut Brus de Bralant ; Set vins chevaliers ot o soi .
Il point as gens Yder le roi ; Cil relaissent cevaus aler , Durement les vont encontrer .
La ot tant gonfanon brissié Et tant chevalier trebuchié Et tant cheval i ot perdu .
A tant es vos Guinglain venu , Qui ariere s'estoit armés .
Quant il ot les rens regardés , Si laisse corre le ceval Et fiert si Keu le senescal , Qui venus estoit asanbler , L'escu li fist au braç hurter Et les estriers li fist laissier Si qu'envers l'abat del destrier .
Vers le roi Ider point avant , Si le fert sor l'escu devant De la lance , par tel devisse , L'escu perce , la lance brisse .
En sa main retint le tronçon Et vait ferir tot a bandon Del tros de lance qu'il tenoit , La u la grinnor presse voit , Sor cel elme par tel aïr Si que le renc fait tot fremir .
Sovent guencist , point et desroie , Quel part qu'il voist faissoit bien voie .
Molt par estoit grans li tornois , De dus , de contes et de rois .
Li rois Mars point et sa bataille , Qui sire estoit de Cornouaille .
Contre lui point li rois Hoël Et cent chevalier a isnel .
Li un vont les autres ferir , La presse fissent departir ; Escus fendent , hiaumes esclicent , Escus esfondent et deslicent .
Li rois Bruians vint au tornoi Et fist apoindre son conroi ; Et li bons rois Condrins d'Illande Ses chevaliers poindre comande .
Bruians point desous devers destre , Et li rois Baudins vers senestre ; Le tornoi ont andui forclos , Le roi Hoël i ont enclos Et abatu de son destrier .
Illuec ot pris maint chevalier , Maint cop receü et donné .
Par mi les plains et par le pré Les encaucent tos desconfis ; Molt i fu grans li capleïs .
Quant Guinglains torna et guencist , Le cheval point , l'anste brandist ; Fiert le roi Gaudi en l'escu , Trestout li a frait et fendu .
A tant li rois Bruians dessere ; Li cevals met les piés a terre Vers Guinglain et Guinglains vers lui , Si s'entreviennent anbedui .
Lances orent roides et fors , Si se fierent par tels esfors Desor les boucles des escus , Desque sor les haubers menus En fist cascuns passer le fer .
Mais molt sont rice li hauber Que maille n'en fausse ne ront ; Des lances volent contre mont Les esclices et li tronçon .
Molt bien se tienent li baron Qu'il ne s'entrabatirent mie .
Guinglains tint l'espee forbie ; Des esperons fiert le ceval .
En son puic tint le branc roial , Et fiert Mordet sor l'elme cler Si que tot le fist estonner .
Sor le col del destrier le plaisse , Autre refiert , et celui laisse , De l'espee par sous l'escu Que tot li a frait et fendu .
Molt durement se desfendoit De l'espee que il tenoit .
En la presse se met souvent , Si bien le fait , si se desfent , Et tant i fiert cols demanois Que tos recovre li tornois .
Tuit recouvrent cil devers lui En un biau plain au pié d'un pui .
La ot feru de grans colees De roides lances et d'espees ; Molt par estoit li caples grans .
Bien le faisoit li rois Bruians , Qui devers les Bretons estoit ; Le roi Hoël tot pris avoit , Quant point li rois Cadoalens , O lui de chevaliers trois cens ; Les lui li rois de Lindesie , Qui molt ravoit grant conpaignie ; Andoi sont au tornoi venu , Par mi les rens se sont feru .
La ot maint escu estroué Et maint chevalier aterré , Tant gaïgnié et tant perdu , Tant cop donné , tant receü , Et tante lance peçoïe , Et tant de siele i ot widie ; Tant fierent d'antes et de tros Que le roi Hoël ont rescos .
Les un rocier en uns biaus prés Estoit li tornois arestés ; Iluec ot mainte joste faite , Maint cop feru d'espee traite .
Entre deus rens Guinglains estoit , L'escu au col , l'anste tenoit , Et sist deseur un vair destrier Qu'ot gaïgnié d'un chevalier ; A joste l'avoit abatu .
Vers le cief dou rent a veü Erec , un molt bon chevalier , Sor un cheval fort et legier : Por joster avoit l'escu pris Et le lance sor fautre mis .
Guinglains encontre lui s'adrece , L'ante brandist , l'escu enbrece .
Des esperons au cheval donne ; Li uns envers l'autre esperonne , Molt tres durement se requierent .
Par si grant vertu s'entrefierent Que li escu percent et croissent Et les lances brissent et froissent .
Ensanble hurtent li ceval ; Molt bien se tinrent li vasal Que l'uns ne l'autres ne balance .
A tant Guinglains prist une lance Que Robers li ot aportee .
Sa regne a autre part tornee , Quant le roi Cadoic poindre voit , Qui devers les Bretons estoit ; Set vins chevaliers ot a soi Qui tot poingnent a son conroi .
Au renc venoient por ferir .
Et quant Guinglains les vit venir , Si lor laisse cevals aler , Tos les vait ensanble encontrer ; Si a Cadoc premiers feru Qu'a devant les autres veü .
Feru l'a par si grant puissance , Droit en mi le pis , de la lance Que nule riens nel pot tenir Qu'a terre nel fesist venir .
Mais les gens Cadoc poingnent lors Tot sor Guinglain a grant esfors , Molt durement le vont ferir , Et , ains qu'il se peüst guencir , L'orent de maintes pars feru , Qui sor elme , qui sor escu , U sor hauberc , u sor destrier .
Guinglains traist l'espee d'acier , Si se desfent come lupars ; Cil li furent de totes pars Qui molt se painnent de lui prendre .
Lors veïssiés home desfendre Et ferir grans cols de l'espee .
Qui il consiut fiert tel colee Que puis n'ot talent de retor Ariere en cel liu en estor .
Guinglains fu forclos en la presse , A tant li rois Geldras s'eslesse Et la route qu'avuec lui erre ; Uit vins furent a sa baniere .
Les lui repoint uns rices rois , Guivrés , li sires des Irois , Cent chevaliers ot de grant los .
La u Guinglains estoit forclos Poingnent ensanble li doi roi Et lor chevalier a desroi Durement vienent por ferir .
Rois Amangons les vit venir , Si fu devers cels de Bretaingne , Cent chevaliers en sa conpaingne ; Rois Bans de Gomorret ausi , Il et tuit si home autresi , Cent chevaliers avoit et plus , Cascuns s'est en l'estor ferus .
Cil doi roi pongnent contre cels ; Molt fu cil encontres cruels , De fors lances se vont ferir .
La oïssiés escus croissir Et seur chevals gens enforcier Et tant chevalier trebucier .
La fu abatus Amangons Et asés de ses conpaignons .
Geldras li rois abatus ere Tos envers en une jonciere .
Illueques poingnent tuit ensanble , Tos li tornois sor els s'asanble .
Molt s'esforçoient de tos sens ; Iluecques fu li caples grans , Fierent de tronçons et d'espees .
La veïssiés tantes mellees , Por le gaaig , por les prissons , Et por les bons destriers gascons .
Guinglans point souvent par le plaigne Et sist sor un ceval d'Espaingne ; Souvent le point des esperons , Et souvent guencist as Bretons .
Chevaliers prent , cevals gaaigne , Mais molt petit mener les daigne : Quant il trove qui li requiere , Si le donne sans grant proiere .
Quanques il gaaigne as Bretons Donne as croisiés et as prisons .
Plus le criement li chevalier Qu'estornel ne font esprevier .
Erec molt bien le refaisoit , Et Guinglains lors venus estoit .
Entre deus rens point et desroie , S'a encontré en mi sa voie Le rice conte Galoain .
A son ceval lasque le frain , Si le fiert si de grant ravine En l'escu , deseur la potrine , Que tot l'escu li perce et brisse , Si que del bon ceval de Frisse Le trebucha ens el sablon .
Puis point vers un autre a bandon Si le fiert si sor le mamiele , Nel pot tenir potrals ne siele Que ne l'abatist del destrier ; De l'anste volent li quartier .
Puis a mis le main a l'espee .
Le ceval point par mi la pree , Les rens cercoit de totes pars .
Molt bien le refaisoit Lanpars , Souvent poignoit par le tornoi A cent chevaliers qu'ot o soi Des chevaliers Blonde Esmeree ; Li biens faires molt lor agree .
Lanpars bien les caele et guie , Bien fust mis en lui grans baillie .
Sa roite molt bien le faissoit , Et il adiés primes feroit Et au retort venoit deriere ; Molt le font bien de grant maniere .
Encor n'estoit Artus venus Ne au tornoiement veüs ; Ariere estoit li riches rois , Trestos armés et ses conrois .
Tos les soufri a asanbler Ançois qu'il i vausist aler .
Quatre cens chevaliers armés , Que ja millors ne demandés , Avoit Artus a sa baniere : Li plus mauvais molt vaillans ere .
A lui vint uns vallés poingnant Qui venoit del tornoiemant .
Icil li a dit et conté Que tot estoient asanblé Fors que sol Aguissans li rois , Qui molt ert sages et cortois , Mais tot li autre sont venu .
" Un chevalier i ai veü Que i porte un escu d'azon , U d'ermine a un blanc lion : Icil le fait si durement Que tot vaint le tornoiemant .
Nus ne veut poindre cele part Ne le creme plus c'un lupart .
" Li rois pense que Guinglains soit , Por ce que tels armes avoit Quant il vint a la cort premiers Et por ce qu'ert bons chevaliers .
Il pense voir : ço estoit il Qui ot esté en maint peril .
Artus n'i vaut plus demorer , Des or veut au tornoi aler .
Lor veïssiés çaingler cevals , Elmes lacier , fermer poitrals , Çaindre espees et lances prendre .
Quant il furent bien acesmé , Es cevals montent tuit armé , Puis s'en vont seré et rengié Tant que les rens ont aprocié .
Lors point li rois par grant vertu La u li graindres estors fu , Et ensanble lui vait li route .
Dis corneors ot en sa rote , Buissines portent et grans cors Que il sonnent par grans esfors .
Quant li rois vint , cho fu avis Que tos en tranblast li païs .
Li rois point , si a encontré Le roi de le Roge Cité , Si le fiert si en l'escu haut Qu'estriers ne sele ne li vaut Que del destrier ne l'abatist ; Sa lance fraist , outre se mist .
Si rencontrent si conpaignon : Cent en abatent el sablon .
La veïssiés hardis Bretons , Et gaïngnier destriers gascons , De tant chevaliers les fois prendre , Lances baissier et escus fendre , Et tant poindre et tant guencir , D'espees si grans cols ferir .
Les gens Artu si bien le font Que cels de la desconfis ont .
Tos fu desconfis li tornois ; Artus les chace , li bons rois : Pris estoit qui voloit torner , N'i avoit riens de recouvrer , Quant li rois Aguissans d'Escoce Point a l'issue d'une broche A set vins chevaliers molt pros ; Les regnes prendent par lé nous .
Aguissans point , baisse la lance , Et fiert Floire , le duc de France , En mi le pis , par tel aïr Que del destrier le fist partir .
Si conpaignon ront tuit feru Qui maint en iront abatu .
Aguissans ne fine ne cesse , Todis fiert en la grinor presse .
Il et li suen si bien le font Que le tornoi recouvré ont : Par anguisse recouvrent tuit .
Sos cels qui kaient , a grant bruit Sonnent flahutes et buissines ; Chevalier fierent sor poitrines Et sor escus et sors haubers , De cevals kaent tos envers ; Lances brissent et escu fendent , Et li fer des estriers estendent , Hauberc faussent et escu fendent , Escu percent et escantelent ; Arçon vuident , chevalier tument , Et li destrier süent et fument , Ceval trebucent , seles brissent ; Li un vers les autres s'aïrent ; Regnes ronpent , espees fraingnent ; Un perdent et autre gaaignent ; Li un keurent por les fois prendre , Li autre keurent por desfendre , Tant cop reçoivre et tant ferir , Li un les autres envaïr ; Molt estoit grans li capleïs , Et des lances li froisseïs , Et d'espees et de bastons ; De toutes pars fremist li rans .
Molt par i est la noisse grans , Des cols et des lances li frois ; De totes pars sont a desrois , En grant presse et en tel mellee , Cascuns fiert grans cols de l'espee , Que n'i oïssiés Diu tonnant .
Es vos entre deus rens poignant Guinglain qui fiert le Saigremort , Amont sor son escu a or , De la lance par tel desroi Qu'il l'abati en un erboi ; Celui laisse et autre rabat A tere del cheval tot plat .
Molt bien le refaisoit Gavains , Maint chevalier prist a ses mains .
Giflés et Blioblïeris , Qui au Gué Perillous fu pris , Et l'Orguillos et cil de Saies , Ne poignoient pas en manaies ; Ains le parfaisoient si bien Que nus n'i puet amender rien .
Mais nus prendre ne se pooit A Guinglain qui tos les venquoit .
Ço que il ataint tot destruit ; De totes pars l'esgardent tuit : Por che que tos les autres vaint L'esgardoient chevalier maint .
Tant fiert de l'espee forbie Que tuit li porten garantie Qu'il avoit vencu le tornoi Et que le pris en porte o soi .
Solaus cacha et vint li vespres ; Si faillirent a tant les vespres , Et Anguissans li rois guencist , Et Guinglain par lé regnes prist , Se li a dit qu'aveuc lui soit Et qu'aveuc lui herbergeroit .
Tant le losenge et tant li prie , Guinglains remaint , molt l'en merchie ; E les vos au mangier tornés .
Quant il les orrent atornés , Si se sont au mangier asis ; Escuier ont livrison pris : Trestot quanques lor fu mestier Orent a plenté escuier .
La nuit jurent a grant deduit .
Bien main au jor se lievent tuit Que li saint sonent au mostier ; A messe vont li chevalier .
Escuier estrillent et ferent , Haubers rollent , lances enferent , Siles metent , ferment potraus , Torssent et çainglent ces cevals , Atornent ces cauces de fer , Metent i coroies de cer , Les elmes afaitent et terdent , Regnes noent et escus f Dedens vont , regardent les Afaitent les , metent Referment les bar As ostes se vu Et li canteor Et vont Garço Bien Q Ne veïst on tant cop feru , Ne tant gaïgnié ne perdu .
Que vos iroie je contant ?
Bien l'avoit fait Guinglains devant , Mais or le fist il asés mius , Car ainc on ne vit a ses iueus Chevalier qui mius le fesist ; Tot le pris dou tornoi conquist .
Par verité dire vos os Que tot l'en donerent le los .
Li rois Bruians bien le refist .
Au vespre li tornois falist .
Artus tramist de l'autre part Giflet le fil Due et Lanpart , Por demander que cil estoit Qui le tornoi vencu avoit Et savoir se Guinglains i ere ; Et cil font del roi la proiere : Quant il se furent desarmé , Isnelement i sont alé .
Ensanble a Anguisel le roi Trovent Guinglain , qui el tornoi Avoit vencu ; quant il se virent , Saciés que grant joie se fisent .
Quant entreconjoï se furent , Por aler a la cort se murent Lanpars et Giflés et Guinglains .
Tant ont chevaucié par les plains Et tant ont lor cemin tenu Qu'il sont a Valedon venu .
A son ostel trovent Artus .
Quant il les vit , si lieve sus ; Guinglain conuit , va le baissier Et de ses deus bras enbracier .
Lors veïssiés grant joie faire , Les chevaliers vers Guinglain traire salüer et conjoiir cosentir de lui servir , le baissent et acolent a lui parolent nor joie fesissent oels veïssent .
joie fol et sage e it As uns hermines engolés , As autres deniers moneés , Et mantials vairs et siglatons , Et cotes et vairs peliçons , Bons palefrois , roubes de soie ; Molt fisent cele nuit grant joie : L'uns portoit vairs , li autres gris , Foire sanblast , ce vos fust vis ; Cotes a armer ont garcon .
La nuit jurent a Valendon , Et quant ce vint au bien matin , Si se mist Artus an cemin .
A Londres s'en vont trestot droit , La u Blonde Esmeree estoit .
Ensanble o lui Guinglains s'en vait ; Li rois Artus grant joie en fait , Qu'il a son cosin recovré .
Tant ont cevauchié et erré Que il sont a Londres venu , U furent volentiers veü .
Quant Blonde Esmeree le vit , Saciés que grant joie li fist , Guinglain enbracha et salue .
Li rois le prist par le main nue , Et par le main ra Guinglain pris , Si s'est entre ces deus asis .
Si apiela de ses barons .
Premiers i vint rois Amangons , Et Gavains et li rois Bruians , Yvains l'aoutres et Tristrans , Lanpars et Keus li senescals , Saigremors et Gales li Cals , Et des autres i vint asés .
Li rois lor dist : " Or escoutés .
" Lors a Guinglain a raisson mis : " Biaus niés , fait il , biaus ciers amis , Molt par sui liés en mon coraje , Quant vos voi tant preu et tant saje Et que je vos ai recovré ; Molt vos avoie desiré .
Des or mais vos vel ensaucier ; Or vos vel d'une rien proier , Que vos prendés ceste roïne , A cui molt grans regnes acline .
A feme , biaus niés , le prendés , Si en serrés rois corounés , Molt poissans et de grant pooir ; Et vos le devés bien avoir , Que par armes l'avés conquisse Et de molt grant peril fors mise ; Por li vos estes molt penés .
Plus bele avoir vos ne poés , Et si est de molt grant parage ; Ne por biauté ne por lingnage , Ne le devés vos laissier mie , Que molt est de grant signorie Et qui molt vos ainme et desire , Si veut que vos soiés se sire .
" Li rois et tuit l'ont tant proié Que Guinglains lor a otroié .
Il vit la dame et biele et saje , Se li plot molt en son corage .
Li rois dist ses noces fera Et son neveu coronnera .
Mais ne le veut Blonde Esmeree Tant qu'ele soit en sa contree , Que de la coronne son pere Et de celi qui fu sa mere I soient andoi coronné .
Guinglains a cest consel loé .
Le roi prient que il i aille : Si fera il , ce dist , sans faille , Qu'andeus les veut molt onerer .
Lor oire font tost atorner .
Cele nuit a grant joie furent , A Londre la cité u jurent .
Au main , quant li aube est crevee , Si se lieve Blonde Esmeree Et Guinglains et Artus li rois ; Escuier torsent le harnois .
Que feroie longes novieles ?
Es cevals ont mises les sieles , Puis n'i out sis entre Bretaingne ; Molt mainne Artus biele conpaingne .
Or cevaucent a grans jornees , Tant passent marces et contrees Que il sont en Gales venu .
La sont a joie receü Et a molt grant porcession En la cité de Sinaudon .
Par Gales va la renonmee Que lor dame estoit retornee Et que celui prendre voloit Qui de l'angoisse osté l'avoit .
Ceste noviele molt lor plot , Et la dame mandé les ot , Si s'en vont tuit vers Senaudon Del roiaume tuit li baron .
Or vos puis bien dire por voir , Puis que Dius fist et main et soir , Ne fu nus hom plus bien venus N'a plus grant joie receüs Con Guinglains fu en cele tere : Quascuns voloit s'amor conquerre .
Tot le veulent a lor signor Artu reporter grant honor .
Que vos iroie je contant Ne autres choses devisant Iluec fu Guinglains coronnés De cui devant oï avés , Et la dame ra esposee Et aveuc lui fu coronnee , Puis fu rois de molt grant mimore , Si con raconte li istore .
Ci faut li roumans et define .
Bele , vers cui mes cuers s'acline , Renals de Biauju molt vos prie Por Diu que ne l'oblïés mie .
De cuer vos veut tos jors amer , Ce ne li poés vos veer .
Quant vos plaira , dira avant , U il se taira ore a tant .
Mais por un biau sanblant mostrer Vos feroit Guinglain retrover S'amie , que il a perdue , Qu'entre ses bras le tenroit nue .
Se de çou li faites delai , Si ert Guinglains en tel esmai Que ja mais n'avera s'amie .
D'autre vengeance n'a il mie , Mais por la soie grant grevance Ert sor Guinglain ceste vengance , Que ja mais jor n'en parlerai Tant que le bel sanblant avrai .
EXPLICIT DEL BEL DESOUNEÜ .
CHANSON Leals amors q'est dedanz fin cuer mise Ne s'en doit mais partir ne removoir , Et la dolors qui destraint et justise Semble douçors , cant en la puet avoir .
Nus biens d'amors ne puet petit valoir , Ainz sont tuit douz qant on les aime et prise : Ce doit chescuns bien entendre et savoir .
Tels puet dire que la morz li est prise Par bien amer qu'il ne dit mie voir .
Fals amant sont kel font par false guise ; Malvais luier lor en doint Dex avoir .
Qui en poroit morir en boen espoir , Gariz seroit devant Deu al juïse : De ce me lo quant plus me fait doloir .
" J'aim lealment senz trechier et senz faindre " , Ceu dïent cil qui en vuelent parler .
La lor merci , kant ce me font entendre Don fine amors puet adés enmeldrer .
S'il savoient qu'il m'ont fait endurer , Lor falsetez en seroit , espoir , maindre : Non seroit , voir , trop me vuelent grever .
Nus nes poroit de lor jangler destraindre : Tant les heit Dex ne s'en vuelent oster .
Ne plus c'on voit lo vant qant il est graindre , Puet on savoir lor cuer ne lor panser .
Nus ne se puet de traïson garder , Fors que de tant que meuz se sevent feindre Que ne font cil qui muerent por amer .
Dolce dame , qant ma mort vos vuet plaire , Ainz ne morut nus hom si dolcement .
Or est bien droiz que la granz amors paire Dont je vos aim de cuer entierement .
Et cil qui dit vos m'amez , il se mant .
Ce poise moi , ire en ai et contraire : Pleüst a Deu qu'il fussent voir disant .