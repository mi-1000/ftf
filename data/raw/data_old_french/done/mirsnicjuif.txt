Consideré le cours du temps passé
Que j'ay passé, de bon cueur trespassé,
Mal compassé, d'honneur pou amassé,
Tout bien pensé, ne sçay que doye faire.
De Povreté me voy tout embrassé,
Si enlassé que suis tout lassé,
Si entassé, de honte et dueil cassé,
Mocqué, farcé que plus ne me peux taire.
Quant je pense en ce tres dur affaire,
Sans plus braire, me vousisse deffaire,
Car contraire voy Malheur sur moy traire
Et atraire sans estre soulassé.
Las, sans soulas voy l'orrible viaire
Se pourtraire, que point ne me peut plaire!
Dont ma vie me commence a deplaire,
Considéré le cours du temps passé.
Je peulx bien dire helas
Quant je me voy es las
D'infortuné soulas,
Sans aucune esperance.
Helas, las, helas, las,
Consideré mon cas
Qui sonne si trescas,
N'est que desesperance.
Fortune par oultrance
Me tient icy en trance
Sans nulle recouvrance,
Mais malheur a grant tas.
Quant je voy ceste dance
Qu'i convient que je dance
En angoisse et meschance,
Je peulx bien dire helas.
Helas, je me suis veu puissant,
Jouissant
D'or, d'argent et de monnoye!
Par Povreté suis impuissant,
Gemissant,
Privé de tout honneur et joye.
J'ay veu qu'en marchandise alloye,
Marchandoye
Et estoye en bruit terrien.
Des biens de Fortune avoye,
Gaudissoye,
Et maintenant je n'ay plus rien.
Mon mauldit maintien
De gouvernement
Si me fait de bien:
Le voy clerement.
De maulx largement
Auray tous ensemble.
Brief, il faudra finablement,
Se j'en vueil avoir, que j'en emble.
Embler, c'est mal dit.
On pent les larrons,
Ha, sans contredit.
Brief, nous en aurons.
A l'oeil nous voyons
Que bref n'on n'a rien
Que ne pourchasse les façons
D'avoir d'autruy avec le sien.
Qu'en dictes vous, ma chere amye?
Declarez vostre oppinion.
Plus n'avons ne crute ne mye:
Tout est mis en destruction.
Vous voyez la conclusion
Il n'y a ne
Et, sans plus d'inquisition,
De tous pointz nous summes destruis.
Cher espoux, dolente j'en suis,
Mais tout ce vient par voz conduis,
De conduicte mal promenee.
J'en ay eu cent mauvaises nuitz,
De dueil, grief courroux et ennuis
Et en est ma joye finee.
Mauldicte journee,
L'heure que fus nee
Pour estre en ce point!
Faulse Destinee,
Fortune obstinee
Qui trop fort nous point!
Chanter nous fault ce contrepoint:
Force n'est droit.
Mais tout vient par vostre moyen.
Nous sommes tous desprins et mis,
Mocqué de grans et de petis.
On nous monstre au doit.
Ne vueil pour tout mon reconfort.
Mais tout vient par vostre moyen.
Tant avons esté honnoréz,
Et maintenant deshonnouréz!
Quel remede?
Les juifz ont des biens a planté.
Malheur si nous a supplanté.
Les juifz sont riches comme mer.
Aprés le doulx, avons l'amer.
Les juifz n'ont point de povreté.
Et nous en grant mondicité.
Si sont ilz subjetz aux crestiens.
Nonpourtant ont planté de biens.
Ilz en sont heureux en ce monde.
Et nous malheureté parfonde.
En grant povreté asservie.
Par faulte de gouvernement...
De vous seul et non aultre .
Si nous fault trouver quelque aïde.
Je n'y congnois point de remide
Pour y trouver quelique soulas.
Nous l'aurons, ainsi que je cuide,
Au moyen de sainct Nicolas.
Sainct Nicolas, amy de Dieu,
Requerons ton ayde et confort.
Secours nous icy en ce lieu,
Sainct Nicolas, amy de Dieu.
Nous ne voulons que son apieu.
Parquoy, en ce tresdur effort,
Sainct Nicolas, amy de Dieu,
Requerons ton ayde et confort.
La conscience me remort
Et de long temps ay ung remort
Touchant nostre loy de juifrie.
De nulz seigneurs n'avons support.
Crestiens partout ont grant port,
Dont j'ay une griefve resverie.
Leur Vierge Marie,
Mere de Jhesus,
Quant on la deprie,
Monstre grans vertus.
Nostre loy est jus
Du tout jusque au bas.
Et de quoy m'esbahis le plus,
C'est des faictz de sainct Nicolas.
Pour le vray, je ne sçay que dire:
Mon cueur si est tout emply d'ire.
Je n'y voy rime ne raison
De vouloir nostre loi desdire.
Jamais n'y vouldroye contredire:
A moy seroit grant trahison.
Toute ma maison
En est soubtenue;
Parquoy mesprison
Auroye encourue.
Ma foy est ferue
En ung tres fort las;
Mais, quant ma voulenté se mue,
C'est des faictz de sainct Nicolas.
Ce Nicolas si fait merveilles.
De ces miracles m'esmerveilles.
Le grant Dieu me garde d'errer,
Oncques ne vy choses pareilles.
Aux sours il refait les oreilles,
Contrefaictz il fait droit aller,
Aveugles veoir cler,
Parler les muetz,
Tous maulx met au cler.
Qui luy fait regretz,
Autant loings que pres,
Donne ces soulas.
Le plus qui m'esmeut en ces trés,
C'est des faictz de sainct Nicolas.
C'est tout le meilleur
De moins en parler.
Juif auront couleur
De bien me galler;
Mon mal tresaler
Ne ce peult du cas
Qui des juifz m'en feroit aler,
C'est des faictz de sainct Nicolas.
Nonpourtant, je ne lairray pas
Ma marchandise entretenir
Et ma bouticle cy tenir.
Quelque fantasie qui surviengne,
Je tiens la loy des juifz pour mienne
Et maintiendray jusqu'a la fin.
Mathatiel, venez affin
De pencer a ceste bouticle!
Mathatiel!
Qui seroit ung peu mal du corps,
Quant il y auroit bons accors,
De une fois de rosette,
Pour passer temps a la chosette,
Feront ilz mal?
Mathatiel?
Venez! Que la fievre quartaine...
Bien joyeusement vous promaine!
Viendras tu?
Viens cy en cest ouvrouer mettre
Tout en point.
Tu y fais bien longue demeure.
Le grant Dieu en qui j'ay fiance,
Se ne faiz autre diligence,
Je te maniray.
S'il arrivoit aucun
Crestien qui vousist quelque chose,
Il n'y a rien prest.
J'en feray du tout le possible.
Mais en mon cas est impossible
Que je puisse aymer ces crestiens.
D'iceulx avons beaucoup de biens,
Supposé qu'ilz soyent noz contraires
Et que nous soyons tributaires.
A payer nostre marchandise,
Or, argent, en mainte autre guise
Grandement nous gaignons a eulx.
Pour la pratique, suis joyeulx
De faire vostre bon plaisir.
Metz bien tout a point.
Ne vous souciez point, mon maistre:
Je me sçauray bien entremettre
De ce faire, n'en doubtez point.
Mathatiel?
Estes vous sourt, bon gre ma vie?
Ne congnois en nostre juifrie
Si terrible homme que vous estes.
Tiens toy cy en ces entrefaictes
Que ung cent d'escus ay a conter.
Gardez vous de vous mesconter
Et les contez avant deux fois.
En mon fait je ne me congnois,
Je vois tousjours en languissant.
Jesus, redempteur tout puissant,
Et sainct Nicolas glorieux
Nous feront en la fin eureux
Se nous mettons peine a gaigner.
J'entends bien qu'il fault besongner
Qui veult vivre, mais le moyen
Pour parvenir d'avoir du bien?
N'est que l'estat de marchandise
Et nous n'avons rien.
Vostre oppinion, cher amy.
Trouvons quelque homme bien fourny
Qui nous avance ung peu d'argent,
Et nous obligons.
A cela voulentiers seroye.
Mais c'est force de )trouver la voye,
Car nous n'avons gaige qui vaille.
Soyez hardy: vaille que vaille,
On ne vous pourra que escondire.
A cela je ne sçay que dire.
Du moyen trouver, c'est le fort,
Mais nous seroit grant reconfort
Se nous trouvons personne aulcune
Qui nous prestast quelque pecune
Pour marchandise relever.
Moyen est, sans plus estriver,
Qu'aler vers ces juifz usuriers,
Car ilz prestent tres voulentiers.
C'est tres bien dit quant on a gaige.
Mais ou prins?
Il fault jouer de
Et les payer du grant ,
Assez promettre et rien tenir.
Et puis, au dernier?
Et faire ung vidimus sans queue.
Esse la le point?
Au malheureux le vire t on?
Craintifz n'auront jamais bien.
Le tour est fort habille.
Il fault estre rusé.
Et rendre en conscience...
Je seroye trop saige...
Cela fait ung riche homme.
Et n'y fault rien quë ung hasart.
Allons vers ces juifz, je vous prie,
Et comptons nostre cas a coup.
Il fault penser d'avoir la vie.
Mathatiel!
Parlez ung peu plus bas sans braire.
Que vous plaist il?
Toutes ses adversaires monnoyes,
Entens tu?
Je n'ay aultre felicité.
Dieu vous tienne en prosperité!
Et preserve d'encombrement!
En puissance et auctorité
Dieu vous tienne en prosperité!
En joye de cueur et santé.
Et vous aussi semblablement.
Dieu vous tienne en prosperité!
Et preserve d'encombrement!
Despeschez vous hastivement
De dire ce que demandez.
Le cas a quoy vous pretendez
Et qui vous meut venir vers moy
Declairez tost.
Vous le diray tout a cest heure.
Sans plus faire longue demeure;
Je suis empesché autre part
Et aussi y vient sus le tard.
Despeschés vous.
pour emprunter or ou monnoye,
Car je vous jure en verité
Que j'en ay grant necessité
Et telle que je n'en puis plus.
Ceans soyés les bien venus.
Mais, pour vous dire a brief langage,
Jamais ne preste riens sans gaige.
Selon le gaige que j'auray,
Tres voulentiers vous presteray:
C'est la fin et conclusion.
Dessoubz une obligation
D'ypoteque de biens et corps,
Nous serés vous misericors?
Car, certes, de gaige n'ay point.
Sans gaige ne le feray point.
Se Dieu nous doint bonne santé,
Nous avons bonne volonté
De vous contenter de tous poins.
Sans gaige ne le feray point.
Sire, certes, ne doubtez rien;
Se Dieu plaist, nous vous pairons bien
A vostre gré.
Sans gaige ne le feray point.
A tel monte qu'il vous plaira,
De moys en moys on vous payera
Sans y faillir.
Sans gaige ne le feray point.
Gaige n'ay que sainct Nicolas,
Que vous bailleray, en ce cas,
Par serment fait sur son hostel.
Je prendrai bien ung gaige tel.
Sainct Nicolas est mon amy
Et me firay tres bien en luy.
Mais je voy les crestiens parjures
A vostre Jesus faire injures
En le maulgreant, despitant.
Parquoy, je ne m'y fie pas tant.
Je vous dy la cause pour quoy:
Car n'y a loyaulté ne foy.
Plusieurs crestiens voy jurer
Leur Dieu, mais aussi parjurer
Et n'en ont vergongne ne honte,
Par faulceté qui les surmonte.
Se ung juif parjure estoit trouvé,
De nous il seroit reprouvé
Et pugny sans misericorde.
Nous secour vous?
Et par le moyen qu'en ce cas,
Dessus l'hostel sainct Nycolas
Jurerés loyaulment me rendre
Mon argent.
En ma foy je le jureré.
Par ce point je vous presteray
Jusqu'a cent escus voulentiers.
Loyaulment comme voz rentiers
Vous contenterons.
Mais, premier, sans nul contredit
Et sans faire aucune demeure,
Venez jurer tout a cest heure
Dessus l'hostel sainct Nycolas
De me le rendre.
Du faire ne fois nul reffus.
Mais, la foy que doy a Jhesus,
A sa mere, a sainct Nicolas,
Au terme je ne fauldray pas;
Soyés aseur, je vous prometz.
Je ne vouldroye estre parjure.
Mais allons affin que j'en jure
Et qu'en soyé plus asseuré.
Tout aussi tost qu'avez juré,
Je vous bailleray cent escus.
Allons tost et n'arrestons plus;
J'aperçoy la l'eglise ouverte.
Jamais ne se rendra sans perte.
Le grant Dieu, mon maistre est bien fol,
Il en est sanglé jusqu'au col.
Parjurer les voy tous les jours.
Il a mys ses yeulx a rebours,
Il n'y voit goutte, le bon homme.
Que demandez, beau sire ?
En somme,
Je vous diray en brief le cas.
Dessus l'hostel sainct Nicolas,
Ce crestien amaine jurer
De bien loyaulment me payer
Cent escus que luy presteray;
Sur sa foy les luy bailleray
En ce lieu, en vostre presence.
Luy prestez vous en conscience?
Vous vous fiez donc bien a luy.
Sainct Nicolas est mon amy
Et ay en luy tres grant fiance
Et luy preste en son asseurance.
Mais je vueil avoir son serment
En celluy lieu.
Je vous prometz cy en ce lieu,
Par autant que je tiens de Dieu
Et du benoist sainct Nicolas,
De vous les rendre.
Soy parjurer, mon bel amy.
De cela m'en raporte a luy.
Vela cent escus que je ) vous livre.
Dont vous promectez d'entresuivre
Le serment que vous avez fait
De me les rendre en pur effect
Au terme que m'avez promis?
Ainsi le jure.

Dedans vostre bource par compte
Et, se vous y trouvez mesconte,
Revenez vers moy.
Jusques au rendre!
En la main de sainct Nicolas.
Seurement ne vous fauldray pas
Et n'en doubtés aucunement,
Ou je puisse eternellement
Estre dampné a tous les dyables.
Telz sermens si ne sont pas fables.
Gardez bien de vous parjurer.
Ce souffit l'avoir veu jurer;
Sainct Nicolas m'en respondra.
Adieu.
Veoir l'ung l'autre plus a loysir.
Adieu.
M'avez fait. Dieu si vous le rende!
Mon maistre a payé son offrande:
Je l'apperçoy ou il revient.
Quant de ses escus me souvient,
Je ne me puis tenir de rire.
Il ne sçauroit que contredire
Qu'au terme il ne face payement.
Et quant il se vouldroit desdire,
Il faulceroit ung grant serment.
Je suis maintenant seurement:
Se juif si s'en va belle tire.
Pour ung nego fait seullement,
Il ne sçauroit que contredire.
Sainct Nicolas est mon amy,
Il ne me lairroit point tromper.
Se ce crestien m'est ennemy,
Il le pourroit bien escloper.
L'ai ge pas bien sceu envelopper?
Oncques mieulx faire je ne vy.
Veu que je l'ay sceu atraper,
Sainct Nicolas est mon amy.
Ou es tu, dy?
Ou je vous attens de pied quoy.
Qui m'a demandé?
Certes, je n'en sçay rien, mon maistre.
Qui est ceans?
Car il n'y a ne pain ne paste.
Viens tost a moy.
Comment av'ous bien besongné?
Le juif ay si bien blasonné
Et attiray tant en mes las,
Au moyen de sainct Nicolas,
Qu'il m'a presté cent escus d'or.
Cent escus!
C'est bien besongné, par mon ame!
G'i ai bien joué de ma dame,
Engagé tripes et boyaulx
Par simple serment.
Helas, mais qui pourroit mieux faire?
Il nous fault nostre estat refaire
Et marchander comme devant.
Et se ce juif vient nous grevant?
Ung nego ne coustera gueres.
Aussi bien feray les manieres
Que la femme de Pathelin.
Mais vous n'estes point assez fin
Pour proprement patheliner.
Oncques Pathelin affiner
Ne peult son drappier si a point
Que l'affineray, car a point
Ay son or par pathelinaige.
Sa, sa, sa, pensons du mesnage
Et faisons voller ce tresor!
Il ne m'a baillé que fin or
En vieil escus du temps passé.
Bien luy sera recompensé.
S'i vient a point, vaille que vaille.
Il est temps que n'en le detaille
Pour ung peu nous remettre sus.
A cest argent ne pensons plus
Senon proprement l'employer.
Se ne luy voulez renvoyer,
Despeschons de le mettre en euvre
Affin que le usure on recueuvre
Pour le payer comme sçavez.
Quel conscience vous avez!
C'est raison s'i prouffite bien.
Et se non?
C'est le payement qu'il en aura.
Se Dieu plaist, il nous aydera.
Fortune n'est pas toujours une.
Puisqu'il vient ung peu sur la brusne,
Il est temps d'aller a l'escart.
Allons men happer quelque prune
Puisqu'il vient ung peu sur la brune.
Se Fortune m'est opportune,
Pas n'y fauldray.
es fetard.
Puisqu'il vient ung peu sur la brune,
Il est temps d'aller a l'escart.
Tu en as eu hier bien ta part.
Et ce fut, Dieu mercy, et toy;
Je tins bon pied.
Je suis franc.
Tu evitez bien le peril
Pour jouer de l'eschapatoire.
En plusieurs lieux il est memoire
De moy.
Aussi es tu homme de bien;
Pas ne vueil dire le contraire.
Se n'est pas mal faict de complaire
Qui peult.
Qui vous vouldroit injurïer,
Sainct Jacques, il auroit bien tort.
Pour bien adjourner d'ung accord
Et faire accorder les parties,
N'est que moy.
Tes adjournemens faiz sans verge.
Esse mal fait?
Ha, nenny, par la belle dame!
Emprés moy n'est pas...
Mais tu sers bien de chamberiere.
Je faictz tres bien.
Tellement que chascun le voit.
Je suis bien content que ainsi soit;
Tu n'en parles que par envie.
Si tous vivans estoyent en vie,
Il y auroit grant presse au monde.
Il n'y a sergens en la ronde
Plus malheureux, brief, que nous sommes.
Allons gaigner.
Nous sommes malheureux tous deux;
Mais, quant a moy, je suis piteux
En mon office.
Mortbieu, si suis.
Aussi, n'y sçauroye contredire.
Sangbieu, il seroit bien discret
Qui de nous deux prendroit le pire.
En ce trosnë et souverain empire,
Par trinité essence tres unie,
Dieu eternel ou tout mon voloir tire
Pour atirer ta grant grace infinie,
Je te magnifie
Et te glorifie,
Glorifiant ta bonté et clemence,
Je te remercie
Et te regraci
Du merite, d'autant comme ay puissance.
Ta puissance
Est en grace
Excellence
D'efficace.
Toute place
Ou n'on fera de toy regnom,
Des miracles exaulceray le nom.
Le nom est plaisant,
Digne de memoire.
Dont, mon cher enfant,
Sois luy meritoire.
Ton hault nom de gloire
De une grace consolative
Entretiens par prerogative.
Prerogatif est et sera
Envers ceulx qui le requerront.
Le hault trosne glorifira;
Pecheurs par luy pardon auront.
Vostre sainct nom glorifiront.
Mon cher filz tous exaulcera
Qui de toy memoire feront.
Voz anges ung dicté diront
En vous donnant gloire et louenge.
En ce trosne il n'y a ange
Qui ne chante joyeusement.
Sus, Gabriel, diligemment!
Raphael, faictes tous devoir!
Nous le ferons de bon vouloir,
Souverain Dieu, a ton bon gré.
Nous chanterons ung silete .
Esprouvons cy nostre sçavoir.
Dyables de l'infernal manoir,
Noirs, hideux et abhominables,
Ne soyez point en nonchaloir.
Venez moy estre secourable .
Saillez, diables
En ce lieu,
Devorables
Comme feu.
Vostre apieu
M'est a ceste heure necessaire.
Saillez, ne me laissés plus braire.
J'ay ouÿ voix armonieuse
Qui est descendue des cieulx,
Une feste si tresjoyeuse
Que j'en suis mati et paoureux.
Affin que soie mieulx
Garny de bon heure,
Faictes cris hideux.
Que nul ne demeure
Que ne me sequeure.
Saillés a tous grans griffes de fer
De ce puis infernal d'Enfer.
Je ne sçay que dire,
Je ne sçay que faire.
Brief, je creve d'ire.
Je ne me puis taire,
Rien ne me peult plaire,
Je suis sans soulas.
Tout mon entreprinse retraire
Fait ce faulx mastin Nicolas.
Mathatiel!
De regarder cy les passans.
Vient il riens?
De faire du tout le possible,
Mais il est a vous impossible
D'estre payé de voz debteurs.
Comment cela?
Crestiens a qui les cent escus
Prestates.
Mais, pour bien penser sur ce cas,
Me semble que sainct Nicolas
Je prins pour gaige.
Seurement, je vous certifie
Et de vray qu'i l'ont oublié.
Comment dea, n'ont il rien payé
Au terme?
S'i fault qu'en ce cas les assaille,
Ilz ne l'auront pas d'avantaige.
Vous leur avez presté sans gaige;
Glosez ung petit sur ce cas.
En la foy de sainct Nicolas
Je l'ay fait, et non aultrement,
Et si croy tout asseurement
Que sainct Nicolas m'aidera.
Je ne sçay, moy, quant ce sera,
Mais il n'est pas prest.
Sans plus faire longue demeure,
G'iray vers luy le demander.
Vous le pourrés bien demander
S'i veult user de pathelin.
Sainct Nicolas est mon affin
Et auquel ay tres grant fiance,
Et l'ay fait en son asseurance.
S'i me fault, ne luy fauldray pas.
Soyés seur que sainct Nicolas
Vous aydera de ses miracles
Et en verrés si beaux sinacles
Que jamais n'en verrés denier.
Il m'y convient remedier;
Je vois vers luy sans plus atendre.
Je vous pourray icy attendre,
Vous en reviendrez tout de belle heure.
Longuement en vain je labeure
Sans trouver sentier ne moyen
D'atirer quelque faulx crestien
Pour tresbucher dedans mes las.
Mais, en despit de Nicolas,
Ung crestien si bien tempteray
Et par moyens tant je feray
Qu'i fera ung tour de ma main.
Sainct Nicolas est trop humain
A tous payens, juifz et crestiens.
En ses faitz je n'y entens riens.
Mais, soit ou d'estoc ou de taille,
Je feray a tel paillardaille
Des griefz tant qu'ilz tresbucheront
Et qu'en la fin dampnéz seront.
Venez, dyables, m'aÿder
A mon entreprinse
Pour remedier.
En telle maniere mise,
Nostre marchandise
Se pourra bien perdre.
Saillez, venez en ceste place,
Que le feu d'Enfer vous puist ardre!
Sa, ce crestien ne peult ardre,
Soit par justice ou aultrement,
Je luy monstreray plainement
Se se debvra mocquer de moy.
Je l'apperçoy la.

Vela le juif qui vient vers ça.
Le terme est passé.
Se vous usez de mon conseil,
Contenté sera a mon vueil.
Laissez moy faire, je vous prie.
Hola!
Que je parle a vostre mary.
Jamais ne le voy si marry
Sinon quant je parle a vous, juif .
Ne dictes mot.
Ne me tenez point de langaige.
Je luy presté argent sans gaige;
Il fault que je soye payé.
Vous mocquez vous?
Cent escus en or tout content.
En vostre parler rien n'entent.
Bien sçay qu'il n'a denier ne maille
Ne marchandise qui le vaille.
Tel nous voyez, tel nous prenez.
Que je parle a luy!
Tout au long a vostre plaisir,
Mais que le trouvons a loysir.
Le povre homme gaigne sa vie
A grant peine.
De moy il a eu cent escus
Tout en or.
Cent escus? Effacez ces motz
Et pensez parler a propos.
Oncques n'eusmes vaillant cent mailles.
Fault il parler a ces chiennailles?
Dea, pardonnez moy, s'il vous plaist.
Leur compaignie si me desplaist.
Faictes les vuider!
Que deviendront mes cent escus
Que vous ay prestéz en fin or?
Cent escus?
Pour prester qui n'auroit bon gaige.
Me pairés vous?
Ne peult de moy estre entendu.
Se je devoye estre pendu,
A bien grant peine fineroye
Autant en or comme en monnoye,
Ung grant blanc.
Mon vallet me le disoit bien
Que crestiens estoyent parjures.
Ne me usez point ceans d'injures
Et venez en vostre bon sens.
Cent escus? Oncques si puissans
Ne furent trestous noz amys,
Quant tout le leur ilz auroyent mis
En vente.
ferme !
Se vous ne me usez d'autre terme,
Je vous feray bien adviser
Le pelle.
Ung petit vostre conscience.
Je perdray icy pacience
Saillez dehors, villain infame,
Ou, par la glorieuse Dame,
Du corps brief je vous courceray.
Tout droit a la justice iray
Et en auray vostre serment. En s'en allant
Je congnois bien evidemment
Que crestiens si sont parjures.
Sainct Nicolas de ces injures
Me vengera, quoy qu'il attende,
Et si en payera grosse amende
En justice, ou je fauldray.
Sur ce cas te conseilleray.
De les rendre seroit folie,
Grandement en auras ta vie.
Et se tu mens aucunement,
Tu feras en ton testament
Le rendre par tes heritiers.
Retiens bien, entens ces sentiers,
Car personne si ne le scet.
A jeudy il en aura sept!
Reputé seroye bien fol,
On me devroit a ung licol
Pendre et estrangler au gibet.
Il est servy d'ung quolibet.
Entretenons tousjours ce train
Et luy faisons renger son frain
Par ung serment ne plus ne moins.
Il nous fault maintenir ces poin
Et bien garder de varier.
Il n'y pourra contrarier.
Nul ne le scet que luy et moy
J'ay prins cent escus sur ma foy:
Je n'en lairray ja a courir.
Le chrestien si me fait mourir
De me regnier mon argent.
Se rencontrer peulx ung sergent,
Son serment auray en justice.
Ce n'est rien que de nostre office.
On n'a plus que faire de nous.
Veu que plus n'y a d'excercice,
Ce n'est rien que de nostre office.
Si avons nous assez malice
Pour l'exercer.
Ce n'est rien que de nostre office.
On n'a plus que faire de nous.
Le grant Dieu vous gard de courroux
Et vous tienne en prosperité!
Que dit le cueur?
Eusse de trouver ung sergent
Qui fust a mon cas diligent
Pour adjourner a ma requeste
Ung crestien.
tel feste
Ne fut que venir en noz mains;
Nous vous ferons le cas pour moins
Que ung autre et le vous ferons bien.
Je vous supply, n'espargnez rien:
Payés serez a vostre dit.
Nous le ferons sans contredit,
Ne vous souciez nullement.
A ceste heure presentement,
Monstrez nous le lieu ou demeure.
Avec vous iray a ceste heure.
Ha, brief, je le rendray confus
Et me rendra mes cent escus
Que luy ay foncéz.
Monstrez nous ou est son hostel
Et nous le ferons bien camus.
A sa requeste, cent escus
Luy presté, et me les renye.
Parquoy, messeigneurs, je vous prye
Que faciez tant que me les rende.
Contre luy ferez la demande
En justice.
Le vela, le voyez vous bien,
Emprés sa femme. Vistement
Adjournez lay presentement
Et qu'i se compare en personne.
S'i se parjure?
Seurement il les vous rendra,
Si peu ne sçaura sejourner.
Voysin, je vous viens adjourner
A la requeste de ce juif,
Pour ouyr de luy son motif,
Devant le prevost a cest heure.
Le povre homme en vain si labeure;
Je sçay bien toute sa demande.
Venez y sur peine d'amende,
A ceste heure hastivement.
Il est bien loing de son payement.
C'est ung povre sot radoté,
Qui de tous pointz est rassotté
E proprement ne scet qu'i quiert.
Par moy n'y aura point deffault.
Avoir bonne bouche vous fault
Et estre seur.
Gardez bien de vous ortier;
Nous serions perdus.
Prenez que nous ayons en garde
Les cent escus.
Mais que me fera le prevost?
Se bien exerce son office,
Il ne me fera que raison.
Arrivéz sommes de saison
Au pletz; voy le prevost assis.
Je suis en mon cueur tout transis
De ce chrestien mauldit parjure.
Que feray je s'i se parjure?
Mes cent escus seront perdus.
Vecy gens venir esperdus;
De nouveau y a quelque chose.
La journee si est toute close.
Qui veult rien dire si s'avance!
Adjourné avons en presence,
Sire prevost, ce chrestien cy.
A quel requeste?
Juif qui est en personne.
Faictes paix, que nul mot ne sonne.
Proposez icy vostre cas.
Je ne vueil cy nulz advocatz
Que moy seul pour tout mon conseil,
Car oncques ne vy cas pareil.
S'i vous plaist, je le compteray.
Sire prevost, il est bien vray,
Cest homme estant en povreté
Et en grande necessité,
Vint vers moy et, par ces abus,
Luy prestay jusqu'a cent escus
Et, pour bien entendre le cas,
Dessus l'autel sainct Nicolas,
Jura loyaulment me les rendre.
Maintenant il se veult deffendre
Et me dit qu'il ne sçait que c'est.
Par sainct Nicolas, je feuz prest
De luy prester sus son serment!
Vers vous je viens en jugement
Pour en avoir droit et justice.
Monseigneur, il est impossible
Qu'i ce feust si fié en moy
Que m'avoir baillé sur ma foy
Cent escus.
Jurer si tres hastivement?
Je demandë ains le conseil.
On ne peut pas juger a l'oeil.
Apointés a deliberer.
Je propose qu'il doit jurer
De ceste heure.
Monseigneur, vous voyez que c'est.
Il fault les delais de la court.
Je ne demande que le court
Affin que j'en soye a delivre.
Monseigneur, il s'en pourroit suyvre
Ung trop grant inconvenient.
Cent escus n'est pas ung nÿant.
On va bien pour moins a l'offrande.
Pour luy respondre a sa demande,
A huytaine?
Car je ne demande autre chose
Que son serment.

Ou il est larron ou loyal,
Au serment on voit le preudhomme.
Cent escus luy baillé en somme,
En fin or, ne, par le grant Dieu,
Je vous monstreray bien le lieu:
Mon varlet si estoit present.
Vous en jurerés en present
Sans en faire cy plus de plait?
Qu'i voise querir son varlet!
Je tiens qu'il dira le contraire.
J'en suis content.
Ay en mon hostel ung petit.
Je reviendray sans contredit
Tout aussi tost comme il fera.
L'apointement tel cy sera:
Pour demain vous vous en yrés
En vostre hostel, mais reviendrés
Aprés disner cy en ce lieu
J'en suis content, par le grant Dieu.
Enregistrés l'apointement.
Sa, argent tout premierement!
Vous serés tousjours bien payé.
Baillés arres, puis parpayé
Sera a vostre bon loisir.
Tenez, mais ce m'est desplaisir
D'avoir presté et puis despendre
Pour le pourchasser.
De toutes mains, ou aultrement
La pratique totallement
Viendroit en ces declinaisons.
Allés vous en en voz maisons
Et revenés comme il est dit.
Point n'y aura de contredit.
Non pas a moy, soyez en seur.
Du cas suis maintenant asseur,
Si bien je l'ay entretenu.
Oncques ne fus si bien venu
A Lucifer que je seray.
Car tous deux les emporteray
En Enfer sans point de respit,
Et pourchasseray, en despit
De Nicolas, mon ennemy,
D'en faire quelque bon amy
Dedans la grant salle infernalle.
Ma raison totalle
E plus principalle,
C'est de les grever,
Car leur face palle
Pourchasseray malle.
Pour les agraver,
Fainctes eslever
Et me preserver,
Monstres, espouentables faces,
Pour vous abruver,
Venez approuver
Icy voz tirannicques traces!
Mathatiel!
Il y a bien cause pourquoy:
Le crestien jure sur sa foy
Qu'oncques je ne luy prestay rien!
Maistre, je le vous disoye bien.
N'as tu pas bonne souvenance
Que je luy prestay a fïance
Cent escus?
Je l'ay fait convenir.
Comme beau meurtre le renie.
Bien enragé est qui se fie
En ces crestiens ne qu'a ung chien.
Maistre, je vous le disoye bien.
Appointé il est que viendras
En justicë et qu'en diras
La verité ainsi qu'il est.
De ce faire je suis tout prest,
Mais fol il seroit de le rendre.
Estes vous venu?
Il me convient d'aultre malice.
Apointé il est en justice
Que sur ce cas je jureray.
Qu'est il de faire?
En ung creux baston tout son or.
Voulez vous perdre ce tresor?
Croyez moi, vous n'en ferés rien.
Ne te chaille, je jourray bien:
En ce creux baston le mettray
Et tres proprement l'enclorray.
Puis aprés?
Au juif. Lors pourray maintenir
Et jurer tout certainement
Que je luy ay entierement
Son or rendu.
Que c'est bien dit!
Par ce point aurons ung
Et tout son or nous demourra.
Caultement aller y fauldra;
Aultrement nous sommes destruis.
Il sera payé, se je puis,
Tout sec et son or sera nostre.
Vecy ung baston qui est propre
Pour le cas, et y servira.
S'il n'est faict bien secrettement.
Secret? Crois le sëurement.
Les cent escus mettray icy
Et n'en aura aultre mercy.
Aussi, le juif est riche assés.
Faictes luy proprement.
Car en cela gist nostre fait!
Le baston y est aussi fait
Qu'i seroit possible de faire.
Se vous pouez le cas parfaire,
Vous jourrez mieulx que maistre Mouche.
Vela ces cent escus en couche.
Je m'en revois en m'ajournee.
L'heure avons par trop sejournee;
Le juge nous ferons atendre.
On dit qu'il fault ou pendre ou rendre.
Je ne sçay lequel ce sera,
Mais le juge en appointera,
Moyen .
Qu'est ce que tu dis?
Que vous avés tres bonne cause.
Il n'y a de cas que une clause:
Que vous l'avez presté sans gaige.
Ne m'en parlez plus.
Allons, maistre, ou il vous plaira.
Se je puis, se parjurera
Et le tempteray si tres bien
Qu'en la fin il se rendra mien.
Je ne crains que sainct Nicolas,
Car la matiere est en ces las.
Mais si fort le tempesteray
Et vivement le presseray
Qu'il sera mien, quoy qu'il attende.
A Lucifer payera l'amende,
Veu le train que je voy qu'il tient.
Comment, dea, quant il m'en souvient,
Ce juif si n'est point revenu
Ne son homme! Mal advenu
Leur sera s'i faillent au jour.
Ilz ne feront gueres sejour;
Vous les verrés tout a cest heure.
Si font ilz bien longue demeure;
Il aproche ja sus le tart.
J'ay esté un peu trop fetart;
J'aperçoy le prevost au lieu.
Vous, sire prevost, le grant Dieu
Si vous tienne en joye et santé.
Avez vous esté contenté?
Ouÿ, de ung a grant queue
En justice je vous en veue.
Vecy mon varlet en presence
Devant lequel ceste finance
Luy presté, par bonne equité,
En sa grande necessité.
Est il vray?
Cent escus d'or sur son serment
Luy a prestés sans aultre gaige.
Vous dictes raige!
Vous sçavés bien que la partie
Du tout en tout si vous le nie.
Attendés ung peu.
Que nul de sa cause ne juge,
Car je luy nie tout en effect.
Vous en jurerez sur ce fait.
Allons tost, sans plus de debas,
Dessus l'autel sainct Nicolas,
Selon l'apointement donné. Icy s'en vont a l'autel sainct Nicolas .
C'est trop longuement sermonné,
Puisqu'il en croit par son serment.
Despeschons nous legierement;
Allons vistement a l'eglise.
O sainct Nicolas, ta franchise
Ci soit mise
Et monstree la foy promise
Ainsi qu'en toy ay eu fiance!
Tes miracles font demonstrance,
Sans doubtance.
Que cil qui ont en toy fiance,
Recevront ta grace promise.
O sainct Nicolas, ta franchise
[ si soit mise
Et monstree la foy promise
Ainsi qu'en toy ay eu fiance! ]
Sa franchise vueil maintenir.
Dont, je vous pry, vueillez tenir
Mon baston ung peu, s'i vous plaist.
Le tenir point ne me desplaist;
J'en suis content, baillez le moy,
Car il me tarde que la foy
Des chrestiens aye aprouvee.
Allons tost!
El sera prouvee
A ceste heure, vaille que vaille.
Sans y gaigner denier ne maille,
Nous sommes cy bien longuement.
Entrons trestous assembleement
Dedans l'eglise.
Sainct Nicolas ferez
Serment ainsi qu'il est de faire.
Point je n'alegue le contraire.
Dea, seigneur, il me souvient bien
De ce juif et ce crestien;
Dessus l'autel sainct Nicolas
Vindrent tous deux.
Il me regnie mes cent escus
Que je luy presté.
Mon amy, ce n'est pas bien fait.
Les y ay rendus en effect.
Rendus?
Je perdroye icy pacience.
Par le vray Dieu en qui je croy,
La crestienté et la loy
Que j'ay receu comme crestien,
Je ne cuide avoir rien du sien
Que tout je ne luy aye rendu.
Mon maistre, vous avez perdu.
Congnoissez maintenant le cas.
A, glorieux sainct Nicolas,
Souffriras tu qu'il se parjure?
Par sainct Nicolas je le lure
Dont vecy sa plaisant ymage,
Que s'il m'a rien presté sans gaige,
Je l'en ay tres bien contenté.
Fy, fy de la crestïenté!
Tenez vous ainsi verité?
Crestien remply de faulceté,
T'es tu parjuré en ce cas?
Je sçay bien que sainct Nicolas
Impugny ne te lairra pas.
Quoiqu'il tarde, pugny seras.
Mais, congneu ta perversité,
Fy, fy de la crestienté!
Franchement, il c'est acquité;
Il s'en peult aller franchement.
Tout franc, m'en yray voyrement.
Les despens payrés de justice.
Adieu, seigneurs.
A la fin, si te decepvra.
Ou est mon baston?
Mauldit parjure que tu es.
Faictes luy payer tous les frais
Et que noz journees soyent tauxees.
Adieu, seigneurs.
Te seront, n'en fay nulle doubte.
Payez les despens, somme toute,
Qui ont esté faictz en la cause.
Cecy plus de douleur me cause
Que la cause du principal.
Hure, ho, dea, que tu vas mal!
Va avant, vache, malle rosse!
Mon fait est bien.
Hure, ho, dea, que tu vas mal!
Le crestien, en propos final,
Si sera mien.
Hure, ho, dea, que tu vas mal!
Va, avant, vache, malle rosse!
Ceste charge cy m'est trop grosse
Et me donne beaucoup de peine.
Oncques ne fus de la sepmaine
Sy endormy comme je suis.
Qu'est cecy? Nullement ne puis
Me porter. Je ne sçay que c'est.
Dormir me convient sans arrest.
Icy endroit me coucheray
Et ung peu me reposeray,
Car je suis fort prins de sommeil.
Dieu eternel, trois en ung vueil
Une voulenté par essence
Qui en divine prescience
Congnois les cueurs et les couraiges,
Tu vois de Sathan les oultrages
Qu'il a pourchassés contre moy
Pour cuider destruire la loy.
Le povre juif a eu fiance
En moy et parfaicte creance,
Et Sathan, pour me faire injure,
A rendu le crestien parjure.
Te plaise d'y remedier
Et tellement le juif ayder
Qu'il ait le royaulme des cieulx!
Nicolas, ton amy glorieux
Sera exaulcé pour le cas.
L'injure ne demoura pas
Que, par la justice divine,
N'en soit monstré evident signe
A ta glorification.
Preserve de damnation
Le juif et le povre crestien.
Par divine punition,
Le juif si aura tout le sien.
Soit amoderé le moyen
Par grace en exaltation.
La faulce machination
Sera punië.
Preserve de damnation
Le juif et le povre crestien.
Nicolas, par toy, du lïen
De Sathan seront delivrés
Et grans miracles demonstréz.
Le crestien corporelle mort
Recepvra, mais, par ton support,
Ressuscité de mort a vie
Sera et la faulce envie
Du dyable de tous apperceue.
Par toy l'ame soit deffendue
De Sathan! Et descens en terre.
De rechief je te vueil requerre
Que le juif reçoive la loy,
Veu qu'il a grant fiance en moy,
Et qu'en fin il ait paradis.
Il sera fait comme tu dis.
Va en terre legierement,
Car Sathan grant encombrement
Si s'efforce trop de leur faire.
Pour sa legation parfaire,
Anges, avec luy descendez.
Dame, nous vous voulons complaire
Ainsi comme le commandez.
A luy obeÿr entendez.
Souverain Dieu tres debonnaire,
Nous le ferons.
Pour sa legation parfaire,
Anges, avec luy descendez.
Dyables, se ne me deffendez
A ceste heure, je suis desert.
Le gouffre d'Enfer soit ouvert
Afin que sailliez a ung tas,
Car je voy bien que Nicolas
Nous fera du mal et du grief.
Secourez moy tost et de brief
Et ce faulx crestien sera nostre.
Hay, bon gré bieu!
Luy fera bien de gringoter.
Hurre, ho, je vous feray troter
Ou le fouët si me fauldra.
Souëf, ou il s'esveillera,
Et puis mon fait sera perdu.
Au meurtre!
Doulce Vierge!
Je suis destruit.
Je t'ai atrappé a cest heure.
Il est temps que n'en le sequeure.
Laisse ceste ame!
En Enfer je l'emporteray,
Car elle est mienne par droicture.
Tu as menty.
Et mesmement encontre toy.
Il est mort en tres ferme foy
Et a eu grant contriction.
Tu me veulx faire extorcion.
De ta main mise j'en appelle.
Au meurtre!
Au meurtre!
Seroy ge point mis en deffault?
Qu'as tu trouvé, dy, fine espice?
Va bien tost querir la justice.
Vecy nostrë homme tout mort.
Vela ung tres piteux rapport.
Lequel?
Que vecy trestous espandus.
Oncques ne vy pareille chose.
Sans y faire plus longue pose,
Le prevost je m'en vois querir.
En franchise m'en vueil fouyr
Pour eviter tous les perilz.
Monseigneur le prevost!
Qu'i a il?
tost sus,
Nostre homme a tous ces cent escus
A esté tué maintenant.
Tué? Dea!
Il est mort, je vous certifie.
Glorieuse Vierge Marie!
Ha, monseigneur sainct Nicolas!
Il est trouvé chargé du cas.
Advisez vous.
Il le convient aller garder
Et savoir qui fait a le fait.
En chemin, tost!
Refuge et souverain soulas
Que de servir sainct Nicolas.
L'experience le demonstre.
Ou esse, dy?
Dessoubz les roues du chariot.
Faictes paix et ne sonnés mot.
Sçavoir fault ou est le chartier.
Ces piedz luy ont eu bon mestier.
Ou est il fouÿ?
Faulx homme plain de convoitise,
Ta mauvaistié icy se monstre.
Or est ton ame en danger mise
Par ceste fortuné rencontre.
Sainct Nicolas ycy demonstre
Une merveilleuse devise.
Pour chant vecy piteuse contre,
Faulx homme plain de couvoitise.
Helas, or est il mort parjure!
Vecy l'or en ce baston creux.
Sainct Nicolas, quel adventure!
Le cas est fort miraculeux.
Ha, sainct Nicolas glorieux,
Tu oeuvres par dessus Nature.
Par courtoisie, est malheureux.
Helas, or il est mort parjure!
Sainct Nicolas, vraye esperance
Ou gist mon espoir et confort,
Qui a en toy ferme fiance,
Tu leur donnes grant reconfort.
Le povre malheureux est mort
Et voit on a l'oeil la fiance
Et congnoissance de son tort,
Sainct Nicolas, vraye esperance.
Sainct Nicolas est dangereux;
Point ne se fault en luy fier.
Il demonstre icy de ses jeux
Pour son sainct nom glorifier.
On le doit bien magnifier,
Louer son sainct nom precieux.
Pour malice mortifier,
Sainct Nicolas est dangereux.
Prenez cest or entre vous deux
Et allons ensemble a l'eglise.
Le chartier y est en franchise,
Qui vous donra le cas entendre.
A Dieu nous convient grace rendre
Et au glorieux confesseur.
S'i lui plaist estre intercesseur
Envers la puissance divine,
Que par luy puisse veoir tel signe
Que ce povre homme vivifie
Tellement qu'il lui rende la vie,
J'en faitz cy veu au createur
Et au glorieux confesseur
Le sainct baptesme recevoir.
Il nous convient faire devoir
D'aler a l'eglise, mon maistre.
Mon amy, ne fault rien promettre
A Dieu qui ne luy veult tenir.
Je prometz de l'entretenir
Se une foys je le voy en vie.
Mauldit serpent, remply d'envie,
Va t'en d'icy, laisse ceste ame!
Seurement tu ne l'auras mye,
Mauldit serpent remply d'envie.
Elle est mienne.
Dyable d'Enfer plain de diffame.
Dyables, venez tost, je vous prie,
Car de fine rage j'affame.
Mauldit serpent remply d'envie,
Va t'en d'icy, laisse ceste ame.
Il plaist a ma maistresse et dame
Et a son doulx enfant Jesus
Que tu la laisses ça dessus.
Tu l'as malicieusement.
Il a donné consentement
Et en cest estat l'ay trouvé.
donc, eternellement,
Je vueil dire qu'il est damné.
Au cueur a eu gemissement:
Parquoy il n'est pas reprouvé
Et n'en fais plus nul argument,
Car par moy Dieu l'a preservé.
Preservé, dea? Ne le peult faire,
Car il est juste justicier.
Il a donné reigle au contraire
Pour les pecheurs justifier.
Je suis cy pour en satisfaire
Et pour au cas remedier.
Ja ne te convient si hault braire,
Car je le suis venu ayder.
En Enfer va braire et crier.
Dieu si luy fait misericorde
Nous cuides tu contrarier
Et nous tenir en discorde?
Deablerie puante et orde,
Tost la corde
Pour me pendre et pour me trainer
Affin que ma douleur recorde!
Dyablerie puante et orde,
Tost la corde
Pour m'estrangler! Je m'y accorde
Et recorde,
Venez tost me faire finer!
Dyablerie puante et orde,
Tost la corde
Pour me pendre et pour me trainer!
Je ne sçay plus que ymaginer
Ne penser.
Ce Nicolas contrepenser
Vient tousjours contre mon conquest.
Je ne sçay trouver tant d'acquest
Que ung arrest
Ne soit par Nicolas tout prest.
Feu d'Enfer si le puist bruler!
Je ne sçay plus que ymaginer.
Autre part m'en voys hutiner
Puisque j'ay perdu ceste proye.
Se sur luy je peulx dominer,
Je l'auray par une autre voye.
Pour faire a mon serviteur joye,
Ceste ame remettray au corps.
Sus, anges, que chascun s'employe
De chanter quelques beaux accors!
Dieu puissant et misericors,
Par sa haulte vertu divine,
Nous demonstre cy ung grant signe
Qui est bien digne de memoire.
C'est tout a la louange et gloire
Du glorieux sainct Nicolas,
Lequel je requiers que soulas
Donne a ce povre homme crestien.
Et, se pour moy il fait ce bien,
Baptiser crestien me feray
Et tout mon temps le serviray,
Ma famille pareillement.
Sus, sus, entrons devotement
En l'eglise mercier Dieu
Qui nous a monstré en ce lieu
Si haultain merveilleux signacle.
C'est ung moult apparent miracle
Qu'on ne doit pas en oubly mettre
Et vous vueil bien dire, mon maistre,
Qu'a ce lieu estes bien tenus
Quant vous ravez voz cent escus,
Tout bien consideré le cas.
O glorieux sainct Nicolas,
Quel trespas!
A tout jamais damné estoye.
trop merveilleux cas.
O glorieux sainct Nicolas,
Quel trespas!
De toy ay receu grant soulas
Quant es las
De Sathan possedé estoye.
O glorieux sainct Nicolas,
Quel trespas!
A tout jamais damné estoye.
J'ay esté en terrible voye,
J'ay veu de moult terribles signes.
Racompter je ne le sçauroye:
Ce sont moult cruelles espines.
Les opperations divines,
Craindre et doubter on les doit,
Mais fol ne croit tant qu'il reçoit.
Sainct Nicolas m'a secouru
Et contre luy avoye peché.
Tres diligemment a couru.
Present, je congnois mon peché
De grant courtoisie enteché,
Tempté du pervers ennemy.
N'est secours que de vray amy.
Tout droit yray en sa chapelle
Me confesser publicquement
De ma couvoitise cruelle,
Aussi de mon parjurement
Et crier mercy humblement
Au juif, lequel avoye deceu,
La justice subsequemment,
De mon faulx serment apperceu.
Monseigneur, av'ous point veu
Ung homme requerant franchise?
J'en ay veu ung en ceste eglise
Fort esmeu.
C'est raison que n'en te l'acorde.
Je l'ay fait ignorantement.
Nous l'avons veu evidemment,
Mais sainct Nicolas remercie.
En ce lieu mercy le luy crie,
Magnifie,
Mais du crime me purifie,
Car il dormoit emmy la place.
Mon offense du tout efface,
Me reface
Tellement que j'aye sa grace
Et, puisqu'il m'a sauvé la vie,
En ce lieu je le glorifie.
A toute ceste compaignie
Je requiers mercy humblement.
C'est mon homme qui est en vie!
Vecy grant resjouyssement!
C'est luy mesmes tres proprement.
Proprement, je vous certifie.
Je renonce a toute juifrie.
Et moy aussi, vous certifie.
A toute ceste compaignie
Je requiers mercys humblement
Et confesse publicquement
Que je suis ung mauldit parjure
Et requiers grace de l'injure
Que j'ay fait encontre justice
De ma pure et propre malice.
Je recongnois cy en ce lieu
Le mal qu'ay fait encontre Dieu,
Encontre mon prochain aussi.
Mon amy, je vous cry mercy;
S'i vous plaist, pardonnez le moy.
Vivre et mourir vueil avec toy
Et le sainct baptesme demande,
Et proteste payer l'amende
Et faire satisfaction
De l'erreur, variation
Que j'ay eu encontre la foy.
En Jhesus et sa foy je croy
Et aussi en sainct Nicolas.
Requiers pardon du desarroy
Et l'erreur qu'ay eu en ce cas.
De luy ay receu grant soulas:
Dampné estoye.
Sans point varier en nul pas,
En Jhesus et sa foy je croy,
Car entendement apperçoy
Que Jhesus est vray redempteur.
Se vous sentés aucun erreur,
Declarez lay cy en ce lieu.
Je croy tres fermement en Dieu,
Pere, Filz et Sainct Esperit.
Et moy aussi sans contredit.
Que le Filz sans corruption
Print chair et incarnation
En sa mere nommee Marie.
En cela point n'y contrarie.
Pour racheter l'humain lignage,
Que son corps a offert pour gaige,
e mort en l'arbre de la croix.
Sans varier, ainsi le crois.
Que tout son sainct corps glorieux
A ouvert la porte des cieulx,
Viendra juger bons et mauvais
Et qu'a chascun selon leur faitz
Rendra le loyer et desserte.
A ceste heure cy treuve ouverte
Clerement la foy catholicque.
Touchant le siege apostolicque,
Le chef capital de l'eglise,
G'y crois fermement.
Or, vous despouillés, mes amys, Icy se despouillent.
Si serés dedans ces fons mis
Pour recepvoir crestienté.
Quant on a bonne voulenté
Envers Dieu et ses benoistz sainctz,
Sans vouloir mal ne faulceté,
Grant confort treuve on en ces plains.
Sainct Nicolas sur les humains
Monstre avoir grant auctorité
Et que partout il met les mains
Quant on a bonne voulenté.
Sainct Nicolas si faict merveilles,
Vers luy est singulier refuge
Et qui me besse les oreilles,
Il faict ung terrible deluge.
Sainct Nicolas est ung vray juge,
Ses sentences sont nompareilles.
Quant il fault que de cause il juge,
Sainct Nicolas si fait merveilles.
Merveilles fait le benoist sainct.
Or ça, mes amys, sans cueur faint,
Le baptesme voulez avoir?
Ainsi le voulons recepvoir.
Et ainsi comme l'avez dit,
La foy croyez sans contredit
Et y voulez vivre et mourir?
Ainsi le croy.
Quelque suspection de faintise.
Et en ceste foy vous baptise
.
Amen .
Je te de ce hault bien,
Tres glorieux amy de Dieu,
Quant par toy ce juif voy crestien
Et baptisé cy en ton lieu.
Ressuscité a ton adveu
Ay esté de mort moult piteuse,
Douloureuse,
Angoisseuse,
Pris des mains du faulx ennemy,
Dont j'eus ta grace planctureuse,
Sumptueuse,
Savoureuse,
De Dieu te tiens ung vray amy.
Sainct Nicolas, si en ta place
Ou tu as demonstré ta gloire,
Ton pouoir de grant efficace,
Ouvrage hault et meritoire,
Selon ma petite memoire
Je te remercie humblement,
Devotement
Que simplement
Et de rechef je te supply
Qu'avec toy soye finablement,
Car vrayement,
Seurement
De Dieu te tiens ung vray amy.
O sainct Nycolas, vray secours
En necessité secourable,
Je te rens louenge en secours,
Car tes fais te rendent louable.
Des sainctz cieulx tu es heritable,
Glorieux ou ciel et en terre.
Au requerre
Tu tiens terre
Et preserve de tout ennuy.
Gardes moy que jamais je erre,
Seure pierre,
Car en terre
De Dieu te tiens ung vray amy.
Au departir, tous je vous pry
Que vous ayez intelligence
Des sainctz faictz en vostre presence.
Honnorez le sainct et doubtez
Et de l'offencer redoubtez,
Entretenez ce lieu et place
Ou vous avez receu tel grace
Que puissons tous assemblement
Avec luy pardurablement
La sus le veoir en Paradis.
Amen, monseigneur.
Faitz et ditz
Du glorieux amy de Dieu
Que vous avez veu en ce lieu,
Faictes lay partout assavoir.
Chascun de nous a grant pouoir
Si le fera.
De vostre devoir en nous mis
Nous remercions humblement.
Adieu, seigneur.
Le glorieux sainct Nicolas
Nous doint a tous joye et soulas
Et si tres bien nous secourir
Que vrays conféz puissons mourir!
Ainsi soit par sa saincte grace
Et si bien vivre par compas
Qu'en Paradis tous ayons place
Des merites sainct Nicolas!
Pour avoir ung bon advocat
Qui pourchasse bien nostre cas,
Prenons apoinctement d'estat
Des merites sainct Nicolas
Pour bien pourchasser nostre cause,
Encontre le dyable et ses las,
Estudions bien ceste cause
Des merites sainct Nicolas.
Avez veu par experience
Les mondains dangereux trespas.
Nettoyons nostre conscience
Des merites sainct Nicolas.
Eslevons nostre entendement
A laisser ces mondains estatz
Pour avoir part finablement
Des merites sainct Nicolas.
Servons de cueur le createur,
Aymons l'ung l'autre sans debatz
Et nous aurons de la liqueur
Des merites sainct Nicolas.
Il fault tous m une fois,
Rendre compte tous en ung tas.
Pourchassons donc d'avoir la voix
Des merites sainct Nicolas.
Labourons tandis qu'il est temps,
Querons de l'ame le repas,
Car nous avons de grans moyens
Des merites sainct Nicolas.
Nous n'emportons riens de ce monde,
Riens ne prouffitent les amas;
Vers Dieu aurons cueur net et munde
Des merites sainct Nicolas.
Des merites sainct Nicolas
Prions toute la compaignie
Qu'i prennent en gre noz esbatz
Et soustenez la confrarie.