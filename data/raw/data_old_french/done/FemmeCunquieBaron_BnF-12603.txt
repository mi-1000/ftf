e vous dirai s’ il vous siet
D’ un castiel qui sor le mer siet
Qu’ il i auint n’ a pas lonc tans
Ia fu ensi c’ uns païssians
En cele ville femme prist
Biele et gente mais tant mesprist
Qu’ elẹ fu trop io a son oeus
Elle nel prisa pas oeus
Elle le vit et noir et lait
et li vilains et honte et lait
Li refaisoit et rebatoit
com cil qui ialous en estoit
an fu celle en cel mesaise
Qu’ elẹ n’ i uoit cose qui li plaise
Tant c’ uns biaus vallés li proia
et celle tout li otroia
Quanqu’ il requist molt volentiers
Ne passa pas mois entiers
c’ un iour vint cil veoir s’ amie
Car li vilains n’ i estoit mie
Si acolerent et baisierent
et sachiés qu’ il s’ entralïerent
De fairë entr’ aus ensamble
Che pour quoi hons et femme asanle
Ensi sont dusquẹs a eure basse
et celle a dit a sa baiesse
Que tres bien garde se presist
Que ses sires nes souspresist
Ne taria gaires que nuis vint
et li vilains droit a l’ uis vint
Si coiement que nus ne sot
Lors se tint li vallés pour sot
Quant le vilain oï parler
Lors ne sot il lque part aler
La dame est de li deseuree
Si s’ en est ou celier entree
ki molt pres de la cambre estoit
Boins vins en tonniaus i auoit
El celier quant la dame i vint
D’ un molt grant barat il souuint
Tout maintenant par li s’ espant
a tere boin vin cler et sain
puis a mis la broche en se main
pour le vilain qu’ il ne trouuast
et son pauchet dedens fichié
puis a a haute vois huchié
Aidiés aidiés li vins s’ en court
A tant li vilains i acourt
Qui demande que ce puet estre
Sire bien dois courchiés estre
fait la dame de uostre truie
Que dix le maudie et destruie
par li auons eü damage
Ie ne vous tieng mie pour sage
Quant vous aués tel noureture
vuso n’ aués de vostre bien cure
Mais iẹ i sui a boin point venue
S’ ai fait com bien apercheüe
Car a diu plot soie merchi
venés auant si boutés chi
vostre pauchet qui est plus gros
Car de chi remuer ne m’ os
et ie querrai la broque la
Ou ie vi que la truie ala
Lors vint auant li païsans
L’ un de ses pauchiers a mis ens
et cele en a le sien sachié
Bien a le vilain atachié
La dame et a tout son plaisir
puet elle bien auoir loissir
De son ami metre a la uoie
Lors vint a li si l’ en enuoie
Mais ains se sont entre
Car bien en furent aasié
et bien porrent si com moi samble
Longement demourer ensamble
Sans paour qu’ il n’ ont nulle garde
Du païsant qui son vin garde
Qui est sains et clers et deliés
Ne fust mie si bien loiiés
Li vilains s’ il fust en aniaus
Iamais por li n’ ert li tonniaus
Guerpis se la broce ne voit
El pertuis ou son pauch auoit
et si quide dire oraison