Dou soucretain que Nostre Dame visita Se prez de moi vos volez traire , Ja vos volrai dire et retraire Une avisïon mout piteuse , Douce , plaisant et deliteuse .
Il fu , ce truis , une abbeÿe De ma dame sainte Marie Ou il avoit moignes assez De mains divers lius amassez .
Laiens servoient li saint frere Jhesu Crist et sa douce mere .
Un soucretain laiens avoit Qui mout devotement servoit La haute dame et la pucele Qui sor toutes est haute et bele .
Ens ou mostier avoit son lit .
Mout li tornoit a grant delit , Quant il pooit seus demorer , Ses pechiez gemir et plorer .
Chascune nuit par fin usage S'agenoilloit devant l'ymage Nostre Dame sainte Marie .
Por nule rien ne laisast mie Assez ploroit de chaudes goutes A nus genolz et a nus coutes .
Sa char , ses os , ses ners , ses vainnes Lassoit sovent en penre vainnes .
Cest usage tenoit adés Devant matines et aprés .
Devant l'ymage adez oroit Et longuement i demoroit .
Sovent l'aloit mout remirant , Sovent disoit en souspirant : « Haute dame , haute pucele , Quant tu en terre iez si tres bele , Mout par iez bele ou ciel lassus .
Haute roïne , il n'est voir nus Qui ta biauté seüst retraire .
Haute roÿne debonaire , Haute pucele , haute dame , Tu iez l'escharboucle et la jamme Qui tant iez pure , clere et fine Que tot paradys enlumine .
Dame , tuit cil de paradys Se remirent en ton cler vis .
Tes vis n'est pas oscurs ne torbles , Ainz est plus clers a quatre doubles N'est li solauz en plain esté .
Quez que chaitiz que j'aie esté , Je te depri , ma douce dame , Veoir le puist ma lasse d'ame Puisque li cors nel puet veoir .
Dame , tu as si grant pooir Et tant par iez douce et benigne De toi veoir me feras digne Toutes les fois qu'il te serra .
Buer fu cis nes qui te verra .
Buer fu cil nez et conceüs Qui soëlez et repeüs De toi veoir iert , douce dame , Ou soit en cors ou soit en ame .
» Li sainz moignes en tel maniere , Quant avoit faite sa proiere , Ensi parloit a cele ymage Et descovroit tot son coraige .
Une nuit eut oré assez Tant que pesanz fu et lassez ; A son lit vint , si se coucha , Et li soumauz luez le toucha .
Si s'endormi isnelement , Car lassez ert mout durement De penre veines et d'ourer Et de gemir et de plourer .
La mere Dieu , qui bien savoit Le grant desirier qu'il avoit De remirer sa clere face , Par sa douceur et par sa grace A cele fois bien l'en sovint Et sa biauté mostrer li vint .
Au moigne , luez qu'endormis fu , Sambla por voir que plains de fu Fust li mostiers et plains de flamme , Car devant lui vint une dame Qui fu plus clere que solaus A mïedi quant est plus haus .
Et fu d'une robe vestue Qui toute fu a or batue Plaine de pierres precïeuses Si cleres et si glorïeuses Toz li mostiers resplendissoit De la lueur qui en issoit .
Plus avoit blonz les crins et sors Et plus luisanz que n'est fins ors , Et si tres cler si oel estoient Que deus estoiles resambloient .
Resplendissant avoit la face Plus qu'esmeraude ne thopace .
Une couleur avoit rosine Si tres esmeree et si fine , Si deliteuse et si tres bele Riens n'i fesist rose novele .
Le vis avoit si delitable , Si cler , si doz , si amiable Qui s'i peüst mirer assez De toz ses maus fust respassez .
Tant par est bele qu'en cest monde N'est nus , tant ait bone fachonde , Qui la seüst mie descrire .
Li soucretains n'ose mot dire .
Bien seit que c'est , n'en doute mie , Nostre Dame sainte Marie .
Bien seit que c'est la damoisele , La sainte virge , la pucele Que tantes fois a remiree Ou mireoir de sa pensee .
Il n'en seit mot , ce li est vis , Queque myrant va son cler vis , Devant qu'il voit tot a delivre Entre ses mains un si bel livre C'onques si bel veü n'avoit .
Et tot maintenant qu'il le voit , De son lit saut sus , ce li samble .
Ses deus mains a jointes ensamble , S'est devant li agenoilliez , Se li deprie a ielz moilliez Qu'ele li daint faire savoir Qu'en ce biau livre puet avoir .
Le saint livre tot maintenant , Qu'eut en sa sainte main tenant , La mere Dieu li a ouviert Et se li mostre a descouvert A son doit l'entiteleüre .
Ou livre n'eut nule escriture Del premier chief dusqu'en la fin Fors de vermillon et d'or fin .
La lettre estoit si fremians , Si bien tornee et si rians Qu'il sambloit que Diex l'eüst faite Et a ses beles mains portraite .
En dormant lut le titele d'or .
Quequ'il aloit de dor en dor , Les lettres lut et assambla .
Adont i eut , ce li sambla : « Ci commence la prophecie Dou prophete , saint Ysaÿe .
» Mout volentiers , s'il li leüst , En cel saint livre assez leüst , Mais si volentiers regardoit La mere Dieu que toz ardoit De son riant vis remirer .
Adont commence a souspirer Et a plorer mout tenrement Et se li dist mout doucement : « Haute roÿne glorïeuse , Haute dame douce et piteuse , Virge sacree et debonaire , S'a ta douceur ne doit desplaire , Je te requier , je te depri Que tu daignes par ta merci Ma lasse de bouche aaisier D'une fois tes sainz piez baisier .
» Nostre Dame sainte Marie Sousriant dist : « Je ne veil mie , Biaus doz amis , que ja atouche A mes piez ta sainte de bouche , Qui tantes fois m'a saluee ; Mais en ma face coloree , Biaus doz amis , me siet et plaist Que ta bele bouche me baist .
» La douce dame glorïeuse , La debonaire , la piteuse , Doucement s'est vers lui baissie ; Cil l'a tout en plorant baisie En sa face , qu'a plus rovente Que n'est florete en florie ente .
As piez li est plorant cheüs , Si est de joie rapeüs Et si est plains de grant leece Que bien li samble que tristrece , Destorbier , painne ne malaige N'ara ja mais en son aaige .
De la grant joie s'esveilla ; Mout durement s'esmervilla De cele sainte avisïon ; Mout en eut grant contricïon Et durement en mercia La mere au roy qui tot cria .
Grant joie en eut , il eut grant droit .
Matines c'on sona luez droit Chanta li couvenz hautement , Mais il ploroit priveement Mout tenrement et souspiroit .
La mere Dieu tant remiroit En sa pensee et en son cuer Qu'ainc ne dit mot la nuit en cuer .
Adez veoit , ce li ert vis , La mere Dieu emmi le vis .
De la presence Nostre Dame A si joiant le cors et l'ame , Si saolé et si refait Que quanqu'il voit oublie a fait .
Avis li est qu'il encor sente La sainte oudeur de la sainte ente Qui aporta la sainte fleur Qui paist les angeles de s'oudeur .
De la roÿne glorïeuse Sent une oudeur si savoreuse Qu'il i met si s'ame et son cuer Qu'il n'entent riens c'on die en cuer .
Onques la nuit ne peut mot dire , Respons chanter ne leçon lire .
L'endemain fu disciplinez Ainz que chapitres fust finez , Car il avoit , ce distrent tuit , Trop pereceus esté la nuit .
Li preudom fu obedïens , Benignez , doz et pascïens ; Se ne se volt mie escuser Ne le juïse refuser .
Se Nostre Dame eut bien amee Et deprïee et reclamee , Plus l'aama aprés assez .
Ainz puis ne peut estre lassez De li servir et soir et main .
Se Diex m'aït hui et demain , Il fait que saiges qui la sert .
Si m'aït Diex , tot son tanz pert Qui ne la sert de cuer entier .
Soiommes tuit si droit rentier Soiommes tuit si chapelain , Soiommes tuit si soucretain , Soiommes tuit a li enclin .
Face chascuns parfont enclin Et ploit son cuer et son corage Quant il passe devant s'ymage .
Saluons la a nus genolz .
Mout en est plus li salus dolz Quant li genoil un peu s'en duelent .
Cil qui lor ames sauver vuelent Cest usage doivent apenre ; N'ait nus si mole ne si tenre La charoigne qu'ainsi ne face .
La mere Dieu done sa grace Tost a celui qui si le fait .
Nus pechieres tant n'a mesfait .
S'a nus genolz sovent la prie , Que nel retort de vilenie .
Tant par est plaine d'amistié Que de celui a luez pitié Qu'a nus genolz a terre voit .
Je connois tel qui mout avoit Le cuer saillant , fol et volaige Quant aüsa ce bon usage , Et cis us l'a tel atorné Que retrait l'a et retorné Des malvais tors ou il tornoit .
Anemis si le bestornoit Que toz estoit a mal tornez , Mais par celi est retornez Qui Theophilum retorna Dou malvais tor ou il torna .
Bien est tornez a droit sentier Cielz qui la sert de cuer entier .
Servons la tuit sanz nul sejor Et tempre et tart , et nuit et jor , Si com li bons moignes faisoit Cui ses services tant plaisoit C'onques n'en pot recreans estre .
Et la puissanz dame celestre , Por ce qu'il l'eut en tel memoire .
Corona s'ame et mist en gloire Quant il parti de ceste vie , Car durement l'avoit servie .
Tant con veschi , tant con dura , Vaines penre tant endura Que merveille ert comment duroient Si genoil , qui tant enduroient ; Por la douce dame endurerent Mainte durté tant con durerent .
A agenoillier bien s'endure A nus genolz sor pierre dure Cil qui bien l'aimme durement .
Certes tout dur endurement Sont por li doz a endurer .
Toz cialz fera vivre et durer Es joiez qui sanz fin duront Qui a servir bien l'enduront .
De l'ymage Nostre Dame Queque d'oïr estes engrant Oiez un myracle mout grant .
Ce dist mes livres et ma page C'uns sarrasins ot une ymage A la samblance Nostre Dame .
A dire ne vos sai , par m'ame , Ou la trova ne dont li vint , Mais en mout grant chierté la tint Et mout la garda netement .
De riches colors richement Painte estoit en une tavlete .
Li sarrasinz cele ymagete Avoit en mout grant reverence Et aüsez s'estoit en ce , Por ce que tant ert bele et gente , Que chascun jor par fine rente L'aoroit une fois au mains A genolz et a jointes mains .
Cele ymage tenoit si chiere Ne souffrist en nule maniere Que nus fors il i atouchast Ne nule ordure i aprochast Ne qu'entor li fesist mussote Erignie ne barbelote .
Si com Diex volt , un jor avint Que devant cele ymage vint .
Mout longuement l'a regardee Et durement en sa pensee Se merveille se voirs puet estre Que mere fust au roi celestre Cele dont estoit cele ymage .
Mout durement en son coraige S'en esbahist et esmerveille .
« Par foi , fait il , ce fu merveille Se li grans Diex qui tot cria Por home tant s'umelia Qu'hons terrïens volt devenir ! Mais ce ne poïst avenir Par nule raison , ce me samble , Qu'hons poïst estre et Diex ensamble .
Et d'autre part , s'il avenist Que Diex por home hons devenist , Ne voi je pas n'il ne puet estre Que d'une virge peüst naistre .
Fame ne puet , c'en est la some , Concevoir sanz semence d'ome Ne plus c'une piece de fust .
Se je savoie que voirs fust Que d'une virge fust Diex nes Je seroie crestïennez Encore ancui sanz plus atendre .
Mais je ne puis veoir n'entendre Comment ce peüst avenir , Si ne m'en sai a quoi tenir .
» Queque penssoit en tel maniere Une eure avant et autre arriere , Et devisoit en son corage , Tot maintenant de cele ymage Voit naistre et sordre deus mameles Si glorïeuses et si beles , Si petites et si bien faites Con se luez droit les eüst traites Fors de son saim une pucele .
Ausi com d'une fontenele Cler oile en voit sordre et venir .
Cest myracle fist avenir La mere Dieu , la debonaire , Por lui de mescreance traire , Car il avoit mout honoree S'ymage et longuement gardee .
Li sarrasinz sans demorance Guerpi sa foi et sa creance .
Baptisiez fu , et sa maisnie Toute aprés lui fu baptisie Par le myracle , qu'apert virent .
Leur creance et leur loi guerpirent Maint sarrasin et maint paien .
Ne priserent un pois baien Ne Mahomet ne Tervagan .
Oïr poez qu'a grant lagan Est cele douce et debonaire Qui set si doz myracle faire .
Li sarrasins ne perdi rien En ce qu'il la servi si bien N'en ce que bien la netoia .
La douce dame grant joie a Quant on la sert de bon corage Et quant on porte honneur s'ymage .
Bien nos devomes deporter En sa samblance honeur porter Quant uns paiens s'i deporta .
Clers , quesqu'il soit , trop grant tort a Ne se n'est pas cortois ne sages Qui ne netoie ses ymages Et les autelz a tot le mains .
Trop a li clers chieres ses mains Qui un autel noier ne daigne .
Celui vaurroie que l'eraigne Crevast andex les iex , par m'ame , Qui sor l'ymage Nostre Dame Ordir la voit quant ne l'en oste .
Orde a la pensee et emposte Et envers Dieu trop se mesfait Cil qui ce voit quant plus n'en fait .
Ne voi provoire ne dyacre , S'il voit sor son archedyacre Putie , plume ne plumete , Qui tost ne la bout jus et mete .
Sor les autelz a grans compaignes Voient logiez les yraignes Ne se nes daignent deslogier .
Mielz lor venroit chanter d'Ogier A telz i a que chanter messe , Car dyables si les apresse Qu'en la messe peu se deportent , Mais volentiers l'offrande enportent .
La cokille volentiers wident , Mais as yraignes qui desvuident Entor lors autelz soir et main Ne daignent il tendre la main .
Trop est mais peu qui s'entremete De Sainte Eglise tenir nete .
Cil a cui plus de biens en vient Est cil a cui mains en sovient .
Ou monde n'a si fol bregier , S'un preudome doit herbergier , Qui ne netoit vialz sa maison .
Nos qui avons sens et raison Ne daignons mie faire autel .
Clers qui ne tient net son autel , Ou jor et nuit par grant delit Se couche Diex et fait son lit , Mout est certes ors et enpoz .
Tex muce ses deniers en poz Et telz put toz , tant a d'avoir , Cui chaut assez petit d'avoir Ne bel autel ne bele ymage .
Par foit , c'est desverie et rage , Car par l'autel sommes tuit riche Et vers l'autel sommes tuit chiche .
Telz est par son autel mout gobes Et telz en a chevaus et robes , Frambaus et borses , mars et livres Qui n'a breviaires ne livres Et qui loiez est si estroit Que ses autelz muert tot de froit .
De cialz i a a grant plenté Qui en folie ont si enté Et si plongié tot lor corage Et qui si sont fol et volage Que petit ou nïent lor chaut Se lor autel ont froit ou chaut : Nus les tienent et descovers .
S'ont lor lis parés et covers De couvertoirs et de tapis , Mais dyables s'i est tapis , Qui jor et nuit siet sus et crout .
De s'ame puet bien dire « tprout ! » Prestrez qui a plus grant delit En parer sa chambre et son lit Que son autel ne sa chapele .
S'il requiert Dieu ne s'il l'apele A son besoig , c'est grans merveille S'il ne li fait la sorde oreille .
Leurs mostiers tienent ors et sales Et lor chambres et lor grans sales Font lambroissier , paindre et portraire .
En lors mostiers ne font pas faire Si tost l'ymage Nostre Dame Con font Ysangrin et sa fame En lor chambres , ou il reponent Les gelines qui la mort ponent .
Bien est vilains et de vil estre Li clers , li moignes et li prestre Qui mielz atire son manoir Que celui ou Diex doit manoir .
Se Sainte Eglise n'aournommes , Qui les grans rentes en avommes , Les granz offrandez et les grans dons , Les laiez gens que feront dons ? Tex eüst certes tenves braies , Tex fust cinceus et plains de naiez , Se Diex ne fust et Sainte Eglyse , Qui or traïne plice grise .
Telz est mout plains de grant seurfait , Telz sa corone a enviz fait Et telz fait keue de mallart Qui n'eüst gaires de cras lart Se Diex ne fust et la corone .
Telz est ore riche persone , Esposneus , cointes et gaillars Qui fust povres cokins paillars Se Sainte Eglise et Diex ne fust .
Les cuers ont de fer ou de fust Quant de celui ne lor sovient Dont toz li biens lor sort et vient .
Tant enrobé sont mais de robes , Tant ont les cuers cointes et gobes Et tant sont plain de grant outrage Qu'autel ne crucefis n'ymage N'enclinent mais fors de l'oreille .
Si m'aït Diex , c'est grans merveille Quant laiez gens püent bien faire , Car en nos ont povre essamplaire .
Se Sainte Eglise n'ounerons , Qui toz ses biens li devorons , Qui en avons l'or et l'argent , Que feront dont la laie gent ? Ne sai que j'en die , par m'ame .
Se nos l'ymage Nostre Dame Et la son doz fil n'aourons Devotement et honorons , Qui sage et discré devons estre , Uns vilains bobelins champestre , Qui de Dieu parier n'oï onques , Par quel raison l'onnora donques ? Honorer doit cis qui est sages Et Sainte Eglise et ses ymages .
Onques en Dieu cil ne se fit Qui n'ouneure son crucefit .
Et cil ausi ne se fit mie En ma dame sainte Marie Qui s'ymage , quant il la trueve , Ne porte honneur , soit viez , soit nueve .
Peu l'oneure , ce m'est avis , Qui voit sor son glorïeus vis Porre yreignie n'autre ordure S'il ne l'en oste par grant cure .
Ne l'aimme pas d'entier courage Qui voit ordure seur s'ymage S'il ne l'en oste sanz demeure .
Cil qui s'image et li onneure Ne puet estre deshonorez ; En paradys ert honorez Qui Nostre Dame honeure en terre .
Se paradys volons conquerre , Honorons la toutes et tuit A nos pooirs et jor et nuit Ausi com li bons paiens fist Qui paradis par li conquist .
A li servir nos cuers tornons ; D'or en avant n'i sejornons .
A leur preu faire trop sejornent Cil qui toz les jors qui ajornent Ne la servent tot a jornee .
En joie , ou ele est sejornee , Aront tuit cil joieus sejor Qui bien la servent nuit et jor .
Tuit joieus jor ajorneront A ciaus qui la sejorneront .
Diex nos i daint toz ajorner Por faire a joie sejorner .
De deuz fammes que Nostre Dame converti Queque talent avez d'oïr , Conter vos veil por resjoïr Un myracle et une merveille Dont mes cuers se saigne et merveille .
Je truis que deus dames estoient Qui durement s'entrahaoient .
L'une a l'autre faisoit tel duel Qu'estranglee l'eüst sen vel , Car son baron li soustraoit .
N'iert merveille se mal traioit , Car fame a mout le cuer mari Quant on li fortrait son mari .
Mais mielz s'osast un des denz traire Plus en osast dire ne faire , Car ses barons ert si crueuz , Si musars et si enuieuz Qu'eramment l'eüst affrontee .
Si fierement l'avoit dontee Por ses iex ne fust si hardie Que riens mesfesist a s'amie .
Assez avoit honte et contraire Por ce que plus n'en ose faire .
A nus genolz souvent deprie Nostre Dame sainte Marie Qu'envoit celi honte et vergoingne Qui si de son baron l'esloigne Et qui si li tolt et fortrait Que nule fois deduit n'en trait .
Ainsi deprie a Nostre Dame Souventes fois la lasse fame , Qui d'ire est toute fannoïe , Et tant qu'a li une foïe S'est Nostre Dame demostree .
« Di va ! faite ele , es tu desvee , Qui toute jor me quiers venjance De la lasse qui s'esperance Dou tot en tot en moi a mise ? Ele me sert si a devise Faire nul mal ne li porroie .
Dou doz salu dont j'ai tel joie Me salue de si bon cuer Qu'endurer ne puis a nul fuer Que nule honte li avigne .
» Or ne seit cele que devigne Quant Nostre Dame li defaut .
Si a le cuer espris et chaut De mautalent , d'ardeur et d'ire Ne seit que faire ne que dire .
Quequ'ele estoit si forsenee , Un jor celi a encontree Qu'ele haoit si coreument .
Se li a dit mout crueument Con fame enragie et desvee : « Di moy ! di moy ! di , traïnee ! Moi comment oses encontrer Ne comment t'oses tu mostrer N'aparoir en liu ou je soie ? N'iert por Dieu , ja t'estrangleroie Et murdriroie a mes deus poinz .
Tant est mes cuers navrés et poinz Et embrasés d'ardeur et d'ire Qu'il n'est bouche qui poïst dire Con je te has d'ardant haïne , Car a celui qui d'amor fine Amer me soloit et chierir Sovent me fais batre et ferir .
Certes , certes , vielz desloialz Douz me soloit estre et loiauz , Mais tu le m'as si enjouté Qu'ensus de moi l'as si bouté Qu'il ne m'aimme ne ne me prise , Ains me froisse tote et debrise Quant un seul mot en os tentir .
Tant ai de dolor sanz mentir Qu'ainc tant n'en ot lasse de fame .
Je cuidoie que Nostre Dame , A cui clamee m'en estoie Plus doucement que je pooie , De ton cors me fesist vainjance ; Mais n'i ai mais point d'esperance , Qu'ele me dist encor n'a gaires Que , comment que voist tes affaires , Nul mal affaire ne t'endure , Car doucement et par grant cure La salues mainte foïe .
De duel en sui si fannoïe Por un petit Dieu ne renoi .
- Diex aïe ! Qu'est ce que j'oi ? » Ce respont cele bele amie .
As piez li chiet et si li prie A chaudes larmes doucement Qu'ele li die vraiement S'ele li a verité dite .
Cele jure Saint Esperite Et quanque puet dire et jurer , Por li dou tot asseürer , Que c'est toz voirs , n'en redot mie .
Cele erramment merci li crie , Si tenrement pleure et souspire Qu'a paines puet un seul mot dire .
Juré li a sanz demoree , Face moillie et esploree , Que , se Dieu plaist et Nostre Dame , Ja mais a li n'a nule fame De son baron tort ne fera , Mais si chastement vivera Ja mais d'ome en tote sa vie N'ara ne part ne compaignie .
A Nostre Dame , s'avouee , A chasteé luez droit vouee , Et ele tint si bien son veu Et si estainst en li le feu De vanité et de luxure Qu'ainc puis n'en ot talent ne cure .
L'autre dame meesmement Plus en servi devotement La mere au roi qui tot cria .
L'une a l'autre merci cria Et si se sont entrebaisiez , Acolees et apaisies .
Tant con veschirent s'entr'amerent Et bone vie andeuz menerent .
La pais i mist en tel maniere Cele qui est toz jors maniere De faire paies et acordes .
Bien a dyables en ses cordes Pris et lacié l'omme et la fame Ki n'ouneure et sert Nostre Dame , Qui jor et nuit met et avoie Tant pecheor a droite voie .
Qui ne l'honeure s'ame affole .
N'est nule fame , tant soit fole , S'ele sert la virge Marie , Ne la retraie de folie Ne n'est nus hom , tant soit pechieres Ne tant despers ne tant lechieres , S'a son service se vielt traire , Bien ne li face a force faire .
N'est nus si folz , s'il la sert bien , Ne li coviegne , malgré sien , Qu'ançois qu'il muire soit preudom .
De ce a la mere Dieu le don Qu'il convient que saus soit par force Cielz qui de li servir s'esforce .
A li servir nos avivons : Endementiers que nos vivons , Nos ne savons con longuement , Saluons la devotement De bon cuer et de bon corage , A nus genolz , devant s'ymage .
Nus n'est si soz ne si chalevres , S'il arouse sovent ses levres De son tres savoureuz salu , Que nel maint au port de salu .
Sa langue a trop chiere et salue Cil qui souvent ne la salue , Car mout li plaist cis doz salus .
Diex a toz cialz mande salus Qui vont sa mere saluant .
Chascun lo que ce salu ant .
De l'ymage Nostre Dame qui se desfendi dou quarrel En escrit truis que pres d'Orliens Un chastel a ou mout de biens Fist une fois la mere au roi Qui tost abbaisse grant desroi .
Cis chastialz a un avers non - Ou Avenon ou Avernon .
En ce chastel ot bone gent .
Un novel mostier bel et gent Fisent en l'oneur Nostre Dame .
N'ot ou chastel homme ne fame Qui n'i aidast a son pooir .
Sor l'autel fisent asseoir Une ymage fresche et novele De Nostre Dame mout tres bele .
Cele ymage mout honoroient Tuit cil dou chastel et servoient De luminaire hautement , Mais dyables , qui durement Estoit dolans de cest affaire Por les honors qu'il veoit faire La mere Dieu et tempre et tart , De couvoitise , qui tot art , Le prince de la terre esprist Tant que grans gens et grans oz prist , Se vint cele vile asseoir Com cil qui ert de grant pooir .
Penre et tüer voloit la gent Por gaaignier l'or et l'argent .
Ensi voloit tot lor avoir Par force et par hausaige avoir , Et por ce fist cele assamblee En larrecin et en emblee .
Quant cil dedens bruire les oent , De lor chastel les portes cloent .
Au mielz qu'il pueent se desfendent , Mais quant il voient et entendent Que ne porront vers aus durer Ne lors grans assaus endurer , A l'eglise s'en vont corant .
La mere Dieu tot em plorant Deprïent tuit que les consaut Et puis la portent a l'assaut .
Desor la porte l'ont portee .
Qui lors oïst la grant crïee Dur cuer eüst s'il ne plorast .
N'i eut celui ne l'aourast , N'i a celui plorant ne die : « Douce dame sainte Marie , En toy est toute no fiance .
Seürté nule n'esperance N'avons en nos n'en nostre force .
De nos aidier , dame , t'esforce , Car cil defors sont fier et fort .
N'avons aïe ne confort S'en toi non , bele douce dame .
» Cielz cui dyables de sa flamme Avoit espris et embrasés Ne prisierent deus pois frasés Ne Nostre Dame ne s'ymage .
Ains les assalent par tel rage Que malbailli et damaigié , Desconfis et descoragié Sont cil dedenz en peu de terme .
Lors ront getee mainte larme Et maint haut cri et maint haut brait , Car bien cuident tot entresait Qu'erramment soient desconfit .
N'i a celui qui mais s'afit En force n'en secors qu'il aient .
Pres de l'ymage tuit se traient , Se se tapissent tot entor , Se font de li desfence et tor .
Un archier ot pres de l'ymage Qui grant desroy et grant damage Faisoit sovent a cialz defors .
Sovent por garantir son cors Derrier l'ymage se muçoit Et toz les siens resbureçoit .
Dehors ot un arbalestrier Mout bien armé sor un destrier ; Une arbaleste en sa main porte .
Celui qu'il voit desor la porte Par grant orguel en haut escrie : « Mout est , fait il , corte ta vie Se tu la porte ne nos oevres .
Cele ymage dont tu te cuevres , Encor soit ele grans et large , Ne te vaurra une viez targe .
Li meïsme ferrai je si , Se tu fais plus escu de li , Que par mi li et maugré sien T'esboëlerai com un chien .
- Bien i porroies set ans traire Quant me feroies nul contraire , Fait cil qui est derrier l'ymage , Car je me rent et fas homage A ma dame sainte Marie .
Ele set tant de l'escremie Que de tes colz m'escremira Et partot me garantira .
N'est tez escus ne tele targe , Car nule fois onques ne targe A cialz aidier qui s'i affïent Et qui l'apelent et deprïent .
» Mautalentis et espris d'ire , Li recommence cielz a dire Une rampone mout amere .
« Se Diex et sa vielle de mere Sor sainz , fait il , juré l'avoient , Garantir pas ne te porroient Que je ne t'ocie orendroit .
» Un quarrel encoche luez droit Et se li trait par tel aïr Mort l'eüst fait tot plat chaïr Se Diex et l'ymage ne fust .
Ja soit ce qu'ele fust de fust , Par la volenté Nostre Dame , Ausi con se fust une fame , Vers le quarrel qui s'i destent Isnelement son genol tent ; En son genoil le dart reçut .
Encor i est , puis ne s'en mut .
La lettre dit , bien le sachiez , Qu'ainc puis n'en pot estre sachiez .
La mere Dieu ne voloit mie Que cil perdist encor la vie Qui commandez s'estoit a li .
Tüer le volt , mais il failli .
Ce myracle virent dis mile .
Mout durement cil de la vile Por ce myracle s'esvertüent .
Mout en ocïent , mout en tüent .
Cis qui estoit derrier l'ymage Joie et duel ot en son corage : Joie ot de ce qu'il fu garis , Mais de l'archier fu mout maris Qui Nostre Dame avoit ferue .
De li vaingier mout s'esvertue .
Si l'a feru d'une saiete ; Geule baee mort le gete .
Tuit cil de la vile ensement Se resvertüent durement , Car bien sevent , n'en dotent mie , Que l'ymage est en lor aïe .
S'en sont si fier et si engrez Que des murs esragent les grez Et les grans pierres , qu'il lor rüent .
S'en ocïent assez et tüent .
Cil de defors bien s'aperçoivent Que trop s'enginent et deçoivent Quant il ont pris a celi guerre Qui dame est dou ciel et de terre .
Bien s'aperçoivent sanz doutance Que cil dedenz n'ont pas puissance Par coi desfendre se peüssent S'en lor aïe ne l'eüssent .
Par son genoil bien lor ensaigne Que dou chastel porte l'ensaigne Et qu'il ne pueent avoir garde Puis qu'il l'ont mise en l'avantgarde .
Desarmé sont sanz demoree , S'ont l'ymage tuit aoree .
De ce qu'ont fait mout se repentent Et contre terre tuit s'adentent .
Merci crïent de lor mesfait Et de l'outrage qu'il ont fait .
Li sires monte sor la porte .
Em plorant l'ymage en reporte , Et chascuns i fait sa portee Tant qu'ou mostier l'ont reportee .
Mais le quarrel n'en porent traire Por chose qu'il seüssent faire .
Assés d'onnor le jor li firent Et grans offrandes i offrirent .
Et li princes li fist grant don Et se li mist en abandon S'ame et son cors qu'il en sa vie Force nule ne sorsaillie Sor le chastel mais ne feroit Et qu'envers lui se mesferoit Qui nule force i volroit faire .
La mere Dieu , la debonaire , En tel guise et en tel maniere De l'averse gent pautoniere Sa vile et sa gent delivra .
He ! Diex ! con cil le cuer yvre a Qui ne la sert et tempre et tart , Car de saiete ne de dart Que li dyables sache traire Ne puet cil avoir nul contraire Qui se muce desoz ses eles , Car eles sont si fors et teles Percier nes puet li anemis .
Qui desoz s'est muciez et mis Ne puet avoir nule peür , Ainz est assez plus asseür Que n'est chastialz fremez seur mote .
Bien est cis soz et cele sote Qui la ne se repont et muce , Car dyables ne sa versuce La ne li puet nul anui faire , Tant i saiche lancier ne traire .
Douter nel puet ne qu'un contrait Qui prez de li se muce et trait .
Muchiez est soz riche tapis Cil qui prez de li s'est tapis .
D'encombrier est bien descombrez Qui prez de li s'est aombrez .
Bon ombre a cil qui s'i aombre , Car tant i a aümbrant ombre Qu'anemis ne puet emcombrer Nului qui s'i veille aombrer .
De toz encombriers se descombrent Cil et celes qui s'i aombrent .
Saichiez qu'entor li saint ombre a Quant Diex en son saim s'aombra .
D'un abbé qui nagoit en mer Entendez tuit , et clerc et lai ! Conter vos veil sanz nul delai Un myracle que fist en mer Cele que tant devons amer .
Gens - je ne sai quel part aloient - La mer de Bretaigne passoient .
Une tempeste lor leva Vers mïenuit qui les greva Et esmaia si durement Tuit cuidierent certainnement Sans demoree estre peri .
Ne furent pas coi ne seri Quant la mort virent a lors ielz , Mais tuit s'escrïent qui mielz mielz Et se reclaimment sainz et saintes Quant de mer voient les enpaintes .
Li un crïent : « Que ferons , las ? Car nos sequeur , sainz Nicholas ! » Li autre huchent haut et cler Et reclaimment sovent saint Cler .
Li autre apelent saint Andrier Qu'a cest besoing les viengne aidier .
Chascuns le saint huce et reclaimme Ou plus se fie et que mielz aimme .
Veuz et voiages lor prometent Se de ce grant peril les getent .
En cele nef un abbé eut Qui preudom fu et qui mout seut .
Plorant lor crie : « Avoi ! avoi ! Beles gens , qu'est ce que je voi ? Vous faites bien , mais , par mes ielz , Vous fesissiez la moitié mielz S'a haute vois reclamissiez Et vostre affaire mesissiez Sor ma dame sainte Marie , Car nus sainz n'est de tele aïe Ne de si grant ne de si preste .
Orages ne vens ne tempeste N'ara ja force ne duree En liu ou ele soit nomee .
Ainz la doit on nomer adez Et puis les autres sainz aprés .
En mer la doit on reclamer , Car ele est estoile de mer .
» Lors n'i demeure home ne fame Qui ne reclaint la douce dame .
A haute vois chascuns s'escrie : « Haute dame , sainte Marie , Aies pité de no misere ! Dame qui es la douce mere Au doz signeur qui tot justise , Par ta douceur , par ta franchise , Par ta pitié , par ta puissance , Ces las sequeur sanz demorance Qui ci perillent et tormentent .
» Queque ensi pleurent et lamentent , L'abbes , qui fu espoëntez Et dou torment si tormentez Qu'ainques en deus jors , c'est la some , N'avoit maingie qu'une pome , Hardïement son cuer reprist Et a chanter hautement prist , Entre lui et ses compaignons , Felix namque , le doz respons Que nos chantons en la memoire De la douce dame de gloire .
Si tost com le ver eurent dit , Apertement chascuns d'ialz vit Ausi com un grant cierge espris Qui descendi de paradys .
Mout belement et mout soëf S'asist sor le mast de la nef .
Toute la nef enlumina , Et li tormens luez droit fina .
La mers , qui ert si borroflee , Si tempesteuse et si enfflee Qu'il sambloit bien que chascune onde Noier deüst trestot le monde , Devint si coie isnelement Qu'il sambla tot apertement Qu'ele n'osast nes ondoier .
Tele dame doit on proier , Tele dame doit on amer .
Dame est en air , dame est en mer , Dame est de ça , dame est de la .
Ainc nus de cuer ne l'apela , Ce saichiez bien de verité , Ne le getast d'aversité .
Cil de la nef grant joie firent Dou grant myracle que tuit virent Que fait avoit la douce dame .
N'ot en la nef homme ne fame Ne l'en rendist mercis et graces , Jointes mains , a moillies faces .
Bien est aidiez cui ele aïe .
Qui de bon cuer requiert s'aïe A s'aïe ne faurra ja .
La mere Dieu tant les naja Qu'a grant joie et a grant deport Tuit arriverent a droit port .
Li bons abbes n'oblia mie Nostre Dame sainte Marie , Ainz la servi tot son aaige De bon cuer et de bon corage Et ce myracle fist escrire Qu'oï m'avez conter et dire .
Ha ! mere au roy qui tot cria , Ainc nus de cuer ne te pria Cui tu fesissez sorde oreille .
Dame , tu fais tante merveille Qu'ezmervillier fais tot le mont .
Ta grans douceurs toz nos semont A toi servir , pucele monde .
Tu iez l'estoille qui le monde Et jor et nuit governe et guie .
Douce dame sainte Marie , Con tu iez douce a reclamer ! Cil qui noioient en la mer Saint Andrier et saint Nicholas Huchierent tant tuit furent las .
Assez rescrïerent saint Cler , Mais je ne sai s'il oit bien cler , Qu'a cele fois n'oï il goute .
Puissanz pucele , il n'est pas doute Que tu ne puissez plus aidier Que tuit ne pueent souhaidier .
Dame , sainz Clers ne sainz Thomas , Sainz Andriers ne sainz Nicholas Avoir n'i doivent nule honte Se tes pooirs le lor sormonte .
Lor puissance ist dou tien pooir .
Ja ne s'osaissent nes veoir En paradis se tu ne fuisses , Se la porte ne lor eüses Desverroillie et desserree .
Eve l'avoit si fort serree Ja entre auz toz mais n'i entraissent .
Se ti myracle les lor passent Et se plus cler ois qu'il ne font , Honte ne reprovier n'i ont , Car tu iez dame sor auz toz .
Assez doivent estre plus doz , Plus isnel , plus haut et millor Tuit ti myracle que li lor , Car tot li leur des tiens descendent : De quanqu'en font graces te rendent .
N'est sainz , tant soit de grant renon , Nul en face se par toi non .
Tu par iez tant de haut affaire Que toute seule puez plus faire C'onques ne fisent ne ne font Tuit cil qui furent ne qui sont , Mais tu par iez tant gracïeuse , Tant debonaire et tant piteuse Que lor aïiez a parfaire Ce qu'il ne pueent par auz faire .
De toi font toutes leur estofes .
Plus hardie iez que sainz Cristopheles , Qui mout fu grans , hardis et fiers , Car maintes fois a Dieu requiers Ce qu'entr'ax toz requerre n'osent .
Mainte foïe se reposent , Que tu fais toutes lor besoignes .
Tu iez cele qui de tot soignes , Tu iez cele qui de tot pensez , Tu iez cele qui les offensses Et les mesfais que fait li mondes Par ta douceur jor et nuit mondes .
Sade et douce iez plus que nus mielz .
Dame , on te doit apeler mielz C'on ne face sainte ne saint Et plus qu'aux tolz est drois c'on t'aint .
Haute virge , haute pucele , ll fait mout bien qui les apele , Qui les honeure et qui les nome ; Mais , douce dame , c'est la some , Par droit te doit on ainz nomer , Ainz servir et ainz reclamer , Car de ta dois sordre covient Tot le bien qui par aus nos vient .
Haute pucele nete et monde , La douceurs qui de toi soronde Par aus nos avale et degoute .
Douce dame , ce n'est pas doute , Doucement les devons servir Por lor aïie deservir ; Honorer les devons en terre , Jor et nuit prïer et requerre Qu'il nos sekeurent et aïent Et doucement por nos te prïent Qu'en l'amere mer de cest monde , Qui tant par est grans et parfonde Et ou tant a de grans tormentes , A perillier ne nos consentes , Car nostre nez va si waucrant Que sovent plongent li auquant .
Douce dame sainte Marie , Nostre nez est si esbarie Por peu qu'ele n'afonde et noie .
La mers dou mont si fort ondoie Et les ondes si noz assaillent Qu'en nostre nez toute jor saillent .
Dame qui de mer iez estoile , Fiche ton vent en nostre voile , Qui tost nos maint et tost nos port Au grant rivage et au grant port De paradis , ou se deportent Tuit cil qui ci honeur te portent .
Nus ne te puet honor porter Tu ne le faces deporter Au roi que tes ventres porta .
En toi servir grant deport a , Car dou ciel iez fenestre et porte .
Buer fu portés qui s'i deporte ! De un evesque de Clermont Queque volentez me semont , D'un saint evesque de Clermont Un saint myracle vos veil dire .
En escrit truis que cil haus sire A son tanz fu de grant renon .
Nez fu de Franche , Boens eut non .
La mere au bon roi qui ne ment Cil Boens servoit tant bonement Que toute s'entente avoit mise En amer li et son servise .
Chapelains fu toute sa vie Nostre Dame sainte Marie .
Toz jors la servi volentiers , Toz jors li fu loiaus rentiers .
En riens n'avoit si grant deduit Com en li servir jor et nuit .
Mout l'onora toz jors en terre .
De saint Michiel aler requerre Li prist un jor mout grant talent : Il i ala , n'en fu pas lent , S'offrande et s'orison i fist .
L'archangele pria et requist Qu'il depriast a Nostre Dame Merci daignast avoir de s'ame .
Veillier i volt et il si fist ; Si com Diex volt , talens l'en prist , En l'eglise seus demora .
Assez gemi , assez plora .
Mout fu en grant devocïon .
La nuit fist mainte afflictïon , Mainte orison et maint souspir , Car espris ert dou Saint Espir .
Vers mïenuit , quequ'il ploroit Et mout devotement oroit , Un chant dou ciel descendre oï Dont toz li cuers li resjoï .
Tant fu li chans biaus et piteuz , Plaisanz et doz et deliteuz Nel vos saroie faire entendre .
Tel clarté voit sor lui descendre Qu'il ne voit goute , ce li samble .
Toz li cors li fremie et tranble , Car bien li samble que l'eglise De toutes pars soit toute esprise .
De ce qu'il voit a tel merveille Qu'il cuide dormir et si veille .
A jointes mains sovent deprie Nostre Dame sainte Marie Qu'ele en son senz le tiegne et gart .
Lors s'est tornez a une part ; Si s'est lez un piler tapis , Ses mains jointes devant son pis .
Lors aprocha la melodie Que de si loins avoit oïe .
Le mostier voit tot emplir d'angeles , De patriarches et d'archangeles .
Devant auz portent une crois Et vont chantant a haute vois Unes loenges et uns sons Dont tant est haus et clers li tons N'est nus en terre , s'il l'oïst , Cui toz li cuers n'en resjoïst .
Aprés les angeles qui chantoient A grant processïon venoient Apostre , confez et martyr .
Lors voit , ce li samble , espartir Et tel clarté ferir laiens Que la premiere fu nïens .
Cele clartez vint dou cler vis La mere au roi de paradys , Qui en l'eglise est luez entree Comme roÿne coronee .
Si grant clarté entor li a La mere au roy qui tot cria Qu'il n'est langue qui ja le die .
De chant i a tel melodie De dames et de damoiseles , De saintes virges , de puceles Qu'au saint evesque por voir samble Que li cielz et la terre tranble Et que toz li mons en resonne .
Coronee est d'une coronne Qui tant est bele et glorïeuse , Resplandissanz et precïeuse Toute l'eglise en reflanboie .
Aval le mostier a tel joie Qu'ainc n'oï tele n'om ne fame .
Uns angeles vient a Nostre Dame , Qui assise est en la chaiere , Et dist : « Ma douce dame chiere , Commandez , quant bon vos sera , Qui ceste messe chantera .
- Je veil , fait ele , et sel commant Que Boens , mes chapelains , la chant .
Nez est et dignes de ce faire , Tant sai je bien de son affaire .
» Quant l'evesques oï ces moz , Qui bien cuidoit estre repoz , Ne seut que dire ne que faire .
Quant se cuida arriere traire , Il enfanga si durement Ens es pierres dou pavement Que dou myracle tesmoig sont Li pas qui perent et parront .
La mere Dieu nel haoit pas , Ce tesmoignent encor li pas .
Saintes et saint grant joie en firent .
Si richement le revestirent Dou retraire seroit grant charche .
Angele , prophete , patriarche Devant l'autel l'en ont conduit .
Mout dut amer si doz conduit .
Lors fu la messe isnelement Commencie si hautement N'est nus retraire le peüst , Tant subtilïer i seüst .
Qui lors oïst chanter archangeles , Deschanter puceles et angeles , Verbloier virges , sainz et saintes De beles notes oïst maintes .
Et bien peüst vraiement dire Que ne heit mie Nostre Sire Sa douce mere quant l'envoie A tele feste et a tel joie , Et se peüst tres bien veoir Qu'ou ciel a cele grant pooir Et bien en est dame demainne Qui teles genz conduist et mainne .
Quant la messe fu celebree , Qui fu si hautement chantee Que nel saroit langue retraire , La mere Dieu , la debonaire , L'umele , la douce , la piteuse , L'emmielee , la savoureuse , Venue en est par mi le cuer A l'evesque qui de bon cuer L'avoit servie longuement Et se li dist mout doucement : « Biaus doz amis , je ne veil mie Que por nïent m'aies servie , Ainz en aras ceste chasuble .
A mon service adez l'afuble .
Si bien la t'ai faite atirier Qu'enviesir ne puet n'empirier .
» Atant de lui s'est departie Nostre Dame sainte Marie .
L'evesques prist le vestement .
L'endemain mout isnelement Qu'esclairié fu et ajorné Et son affaire ot atorné , A Clermont tost s'en repaira .
Par ceste chasuble esclaira Cest myracle et ceste merveille .
Chascuns qui la voit s'esmerveille Quele chasuble ce puet estre .
Bien pert n'est pas d'ovre terrestre , Car nus n'i muse si grant piece Cousture i puist trover ne piece .
Tele est defors comme dedens , Tenve et legiere comme vens .
Tant par est souez sanz mentir Qu'a painnes la puet on sentir , Et s'est plus clere et plus tres blanche Que nois negie n'est sor branche .
Li bons evesques , li preudom Cui Nostre Dame en fist le don , En s'eglise si l'enserra Nus ne la voit ne ne verra S'il n'est haus jors ou haute feste .
Vie mena sainte et honeste Li bons preudom tant con dura , Mais Nostre Dame n'endura , Puis que veüs eut ses affaires , Qu'en cest siecle demorast gaires .
Li livres dist , ou je le lui , C'un fol evesque ot aprés lui .
Tant fu folz et de fol affaire Qu'autel com cil fist cuida faire .
« Par foit , fist il , je m'en irai A saint Michiel , si villerai , Car je pens bien et cuit , par m'ame , Se seul m'i trovoit Nostre Dame , Tost me feroit messe chanter .
De tant me puis je bien vanter Que chanterres sui ausi boens , Voire miudres , que sire Boens , Cui ele dona la chasuble Qui n'est mie noire ne nuble .
Tost me donroit par aventure Chape ou chasuble , aube ou chainture S'ele m'avoit oï chanter .
Tele eglyse fait bon anter Ou l'on trueve telz aventures .
Aler i vel grans aleüres .
» Ainsi com il le dist si fist , Monsignor saint Mychiel requist .
La nuit premiere que la vint Bon vin , ne sai s'il fu a vint , But tant que toz s'en entesta .
Aprés souper n'i aresta , En l'eglyse s'en est alez ; Mais tant de mez ot enmalez Et tantes fois baisa sa coppe Qu'il estoit yvres comme soppe .
Quant dut orer , quant dut veillier , Ne quist ne coute n'orillier , Ains s'endonni isnelement Toz plaz desor le pavement .
Tant par ert yvres , c'est la somme , Qu'ainc de la nuit ne fist c'un some .
Au matinet , quant s'esveilla , Si durement s'esmervilla , Nus ne s'en doit esmervillier .
Menüement se dut signier Et si fist il , car il fu drois , Mien escïent , plus de cent fois , Car li myracles conte et dit Qu'enz en sa chambre et en son lit A Clermont , dont il ert meüs , Se retrouva li durfeüs .
La mere Dieu , la debonaire , Nul autre anui ne li volt faire , Ainz li dona tanz et espace De lui amender par sa grace .
Cis myracles bien nos descuevre Qu'en yvrece a mout vilainne oevre .
La mere Dieu n'avoit que faire D'ome yvre ne de son affaire .
Ja ne verra yvres sa face .
Biens n'orisons k'yvres hom face A Nostre Dame ne puet plaire .
Orisons qui le fort vin flaire Ne li porroit soëf flairier .
Ne doit devant li repairier Cil qui sobrement n'i repaire .
Quez orisons puet dont cil faire Qui si s'enyvre et si s'enjoute ? Cent eubes fait en une route .
Qui tant mainjue et tant englot Qu'a chascun pas gient et seglot , Quez orisons puet il dont dire ? Qui s'orison vielt bien confire Et atemprer a sa droiture , Devotement et par grant cure Et sobrement li convient faire , Mais pluisor sont de tel affaire , Qui tant mainjüent et tant boivent , Que l'ame et le cors en deçoivent .
Cilz qui trop boit , il en est pire , S'ame maumet , son cors empire .
L'evesques mout s'en empira .
Li vins qu'il but si l'atira De Dieu proier ne li souvint , Mais a dormir luez le couvint .
Ou siecle n'a si bon devin Ne soit folz se trop boit de vin .
Bien doit haïr s'engorgant gorge Li engorgierres qui engorge Si grans gorgies et englot Qu'a chascun mot gient et senglot .
Ne puet estre qu'enfers n'engloute Gorge qui d'engorgier est gloute .
N'engorgons mie telz gorgies .
Ja tant n'en arons engorgies Qu'eles nos vaillent un grain d'orge Puis qu'engorgie aront la gorge .
Hom qui trop boit et trop mainjue Ocist son cors et s'ame tue Tot sanz doutance , bien sachiez .
Hons qui sis mes a ensachiez Dedenz sa pance et entassez De Dieu servir est tost lassez , Car charchiez est de tel despoise Qui petit vaut et qui mout poise .
Dure vie a , pesant et male Cil qui porte si pesant male .
Trop i a mal enmalement .
Telz male poise malement .
Cil qui si malement enmalent A envis lor chauces avalent Por Dieu a nus genolz proier .
Si mal ploiant sont a ploier Qu'il ne penroient une vainne Qui lor donroit un mui d'avainne .
Il sont si plain et si farsi Qu'ainçois venroie au pont d'Arsi De terre fuissent redrecié .
Vers enfer sont droit adrecié Et lor ames tot droit i mainnent Tuit cil qui en yvrece mainnent .
Qui sougis est a gloutrenie Plus en est vielz en ceste vie , En l'autre siecle en rest perdus .
Bien est remez es mox erdus Et chascun jor en mal jor entre Hom puis qu'il fait dieu de son ventre .
Grant honte i a et grant obprobre .
Tenons nous net , tenons nous sobre Se nos volons que nos prïeres Soient plaisanz , netes et chieres A ma dame sainte Marie .
Se li dyables nos tarie , Qui seit maint tor et maint assaut , Deprïons li que nos consaut .
Ou dyable a mal aversaire .
Tost nos fera si grant contraire , Se ne villons et sommes sobre , Dont a toz jors arons opprobre , Car cerchant va tot a jornee Comme lyons , geule baee , Cui puist mengier et devorer .
Veillier nos convient et orer Se de lui nos volons estordre , Quar plus lechierre est de gent mordre Que loutre de maingier gardons .
Se nos de lui ne nos gardons , Tuit somes mort , se Diex me gart .
Prïons celi que nos regart Qui en ses flans le roi garda Qui tot le monde en sa garde a .
Dyable n'osent regarder En riens nule qu'ait a garder .
Bien est gardé quanqu'ele garde .
Aprés Dieu n'est si gardans garde .
D'un escommenié Un myracle veil reciter Qui durement doit esciter Pluisors vassauz qui tant se prisent Qu'escommenïement despisent .
En escrit truis qu'il fu uns prestre De haute vie et de haut estre , Et s'ama mout toute sa vie Nostre Dame sainte Marie .
Cis prestres eut une grant troche De fauz vilains en sa parroche .
Un en i eut qui deseur toz Estoit crueus , fel et estoz , Et mainte fois par s'estotie Fist honte , anui et froiterie Au saint preudome , au saint provoire .
En lui avoit , c'en est la voire , Li bons prestres mal paruissien .
Tant le dotoit que par wis sien N'entrast il ja puis qu'il peüst , Car maintes fois tué l'eüst .
Ne le laissast por nul avoir S'il en peuist loisir avoir , Car li prestres ert si parfais Que durement de ses mesfais Le reprenoit en plaine eglyse Et s'en faisoit sovent justise .
Onques por rien qu'il seüst faire Nel peut a bone voie traire .
Par maintes fois le chastia , En la fin l'escomenia , Quant vit que chastïer nel peut , Chandaille ardant au mielz qu'il peut .
Cilz qui cuidoit assez valoir Tot ce mist si en non chaloir Que peu ou nïent l'en souvint .
Uns jors ala , li autres vint Tant que li prestres devia .
Ainc cil merci ne li cria N'ainc ne requist qu'il fust assolz .
Enredes fu lonc tanz et folz , Mais Diex , qui maint home chastie , Quant il li plaist , et humelie , Quant il li pleut , le chastia Et durement l'umelia .
Bien vit dedenz sa conscïensce , Se mors le souprenoit en ce , Que dampnez seroit et peris .
Si l'espira Sainz Esperis Que plorant vint a son provoire , Se li conta toute la voire Et la purté de son affaire .
Mais li prestres n'en set que faire .
A son evesque l'en envoie , Et ses evesques le renvoie Tot maintenant a l'apostoile .
Bien li a dit , pas ne li çoile Que c'est li mire et li bons pastre Qui sor toz maus doit metre enplastre .
Quant li pechierres vint a Rome , Ne trova mie , c'est la some , Si bon conseil com il volsist : Ne peut trover qui l'asolsist .
Mout est dolans et esperdus .
Bien voit dampnez est et perdus Se Diex conseil ne li envoie .
Mout s'esbahist et mout s'esfroie Et tenrement pleure et souspire .
A lui meïsmes prent a dire En souspirant par maintes fois : « Ha ! las , dolans , il est bien drois Que de la honte boive assez , Car ainc ne peu estre lassez De tormenter , de honte faire Le saint home de sainte affaire Qui por mon preu me chastioit .
» Li pechierres merci crioit Mout doucement au roi de gloire Et deprioit qu'a tel provoire L'avoiast droit qui l'asolsist Ainz que mors vie li tolsist .
Ne seut haut saint en nule terre Qu'il n'alast prïer et requerre .
Set ans cercha toz plains et plus Par hermites et par renclus C'onques conseil trover ne peut .
Mais quant Diex bien esprové l'eut , Droit en Egypte le mena ; A un hermite l'asena Par cui il fu bien assennez , Car il ert sages et senez Et en paroles et en fais .
Si sainz hom ert et si parfais Qu'il menoit vie d'angele en terre .
Mout peüst on cerchier et querre Ainz que trovez fust ses paraus .
Par fors pevrees ne par aus Ne par maingier fors galentines Ne perdoit pas sovent matines ; Ne ne cuit mie , par nos botes , Por trop maingier luz ne borbotes Qu'il onques fust un jor malades .
Ainz ert de Dieu servir si rades Et menoit vie si abstere Que peu bevoit de l'iaue clere Ne ne maingoit fors herbes crues .
Ne prisoit mie deus laitues Le desirier de la charoingne .
Li pechierres sanz nule aloingne , Face moillie et esploree , Conté li a sanz demoree Son affaire de chief en chief .
Li sainz hom embroncha le chief Et si pensa mout durement .
Quant ot pensé mout longuement , A raison l'a doucement mis : « Tes prestres , fait il , biaus amis , En ce deüst grant conseil metre , Car li doz Diex , ce dist la letre , A ses apostres dist jadis : “ Il ert loiez en paradys Tot ce qu'en terre loierez , Et quanque vos desloierez En paradys ert desloyé .
” Ce don nos a Diex otroié Qu'a ses apostres otroia .
Quant cil est mors qui te loia , Tes noviauz prestres petit solt , Ce m'est avis , quant ne t'asolt , Et tes evesques ensement .
Mais bien puet estre qu'autrement Ne voloit Diex qu'il avenist , Car tes grans preus espoir i gist .
Se mon conseil voloies faire , Un fol conois de tel affaire Qui grant conseil i saroit metre S'il s'en voloit bien entremetre .
» Li pechierres plorant s'escrie : « Ha ! las , dolans , com has ma vie ! Las , dolereuz ! las , durfeüs ! Por quoi fui onques conceüs ? Las ! quant ne truis sage home en terre , Tant le saiche cerchier ne querre , Par cui conseil je soie asolz , Comment m'asaurra dont uns folz ? - Biaus doz amis , fait li hermites , Si me consaut Sainz Esperites , Il n'est pas folz , n'en doutés mie , Mais vertés est qu'il mainne vie Selonc le sicle de fol home , Mais tant est sages , c'est la some , Que , por l'amor de Dieu conquerre , Por folz se fait tenir en terre , Car li savoirs de ceste vie Est , ce sachiez , vers Dieu folie .
Telz est tenus por folz au monde Qui mout a net et mout a monde Vers Dieu le cuer et le corage .
Assez sovent tient Diex por sage Telz que les gens tiennent por fol Et pendent le borrel au col .
Au siecle estuet folz devenir Celui qui vielt a Dieu venir , Et por ce est il folz devenus Qu'il vielt por sage estre tenus Au haut signor qui tant est sages , Qui de toz cuers voit les corages Et conoist toutes les pensees Ainz que li cuers les ait pensees .
Le siecle a tot arriere mis Por estre plus loiaus amis A Dieu et a sa douce mere .
Et saichiez bien , biaus tres doz frere , Qu'il est haus hom de grant hautece , Mais guerpie a toute richece Et s'a eslite povreté .
Por l'ame a puer le cors jeté .
Por l'ame faire a honor vivre A grant hontaige le cors livre .
Sages hom est plain de grant sens , N'en trente liuez en toz senz N'a millor clerc a mon avis , Ne si ne quit qu'il soit hom vis Plus doucement ne plus affait Serve la mere Dieu qu'il fait .
Se sa douçor por toi deprie , Ele ara tost , je n'en dout mie , Haut conseil mis en ton affaire .
Mais mout aras painne et contraire Ançois que tu viegnes a lui .
Tant par est loins ne sai nului Qui en sache la verité .
En Alixandre la cité Aler querre le te convient .
La repaire il et va et vient .
Ne doute pas la longue voie .
Diex , qui adrece et qui avoie Toz ciaus qui a lui se dementent Et qui de vrai cuer se repentent , Par sa douceur t'avoit et maint Sanz destorbier la ou il maint .
» Li pechierres pleure et souspire .
Esbahis est , ne seit que dire , Car mout doute le lonc voiage .
Mais li sainz hom ot doz corage , Sel conforta mout doucement .
Qui preudom est entierement Mout a grant joie et grant deport Quant pecheür puet metre a port .
Li bons preudom , li bons hemnites , Unes lettres li a escrites , Et cil les prent , plus n'i sejorne , De l'hermite plorant s'en torne .
Cil le saigne de sa main destre Et sel commande au roi celestre .
Atant s'en va , plus n'i demeure .
Assez gemist , souspire et pleure .
Mainte jornee i ot amere Et mainte larme chaude et clere Plorer li convint et respandre Ainz qu'il venist en Alyxandre .
Quant il i vint a quelque painne , Bien cercha toute une quinzainne Ançois que trover le peüst , Por painne que metre i seüst .
Tant le cercha , c'en est la some , Qu'aval la vile vit un home Nu et despris et despané , Maigre , remis et eschané , Friilleus , paille et enfondu , Tot bertoudé et tot tondu ; Bien sambloit home fors dou sens .
Les gens des rues en toz senz Le sivoient a grans tropiaus .
Çavates , boe et viez drapiauz Aprés la teste li ruoient Et tant de honte li faisoient De rue en rue aloit fuiant .
Et il l'aloient tuit huiant Et escriant : « Au sot ! au sot ! » Li pechierres , qui pas ne sot Se c'estoit cil encor ou non Qui vers Dieu ert de tel renon , Esbahis fu , ne sot que faire ; Dou tot apuie son affaire A ma dame sainte Marie Et mout doucement li deprie Que , se c'est cil qu'il quiert et trace , Qu'ensaignier li daint par sa grace .
Adez le va de loinz trachant Quelque part c'on le voist chasçant , Car quant des gens departira , ll vielt savoir quel part ira .
Cilz qui de Dieu est espirez Soilliez , batus et deschirés Mout laidement est ainz la nuit Et , ja soit ce qu'il li anuit , N'en fait sanblant , chiere ne frume .
De son doz fait por Dieu enclumme .
N'i a celui qui ne l'assaille : Chascuns le fiert , chascuns le maille .
Cis le deboute , cilz le sache ; Cis l'escopist , cilz le derache ; Cis le repoint et cis le pince ; Cilz li regete une viez cince Et cilz li rue une viez nate ; Cilz le refiert d'unne chavate Toute soillie emmi le vis .
Que vos feroie lonc devis ? Et viel et josne le batoient , Car en lui batre s'esbatoient .
A l'avesprer se departirent Cil et celes qui le suïrent .
Quant toz les vit desassamblez , De la cité s'en est emblez .
En une povre maisonete , Ou acointe ot une viellete , S'en est entrez priveement .
Laiens a prise isnelement Une chandaille grant et bele Et vient a une viez chapele Qui fu fondee et beneÿe Ou non de la virge Marie .
Auques ert loinz de la cité Et fu de tele antiquité Qu'om ne fame n'i habitoit .
Cil qui forment se delitoit Ou doz service Nostre Dame , Por ce qu'il n'i repairoit ame , Laienz aloit sovent orer Et ses pechiez plaindre et plorer Et si faisoit a la foïe Grant luminaire et grant soignie Quant il pooit argent avoir .
Cilz qui son estre vielt savoir En la chapele aprés lui entre .
Trestoz li cuers li tranble ou ventre , Car il ne seit encor que c'iert Ne se c'est cil qu'il trache et quiert .
Mais luez qu'il vit sa contenance , En son cuer eut grant esperance Que ce fust cielz qu'il demandoit , Car doucement se commandoit , Tot em plorant , a vois serie A ma dame sainte Marie .
En orison mout demora ; Assez gemi , assez plora .
Quequ'a Dieu proier entendi , Li pechierres plus n'atendi , Mais a ses piez s'est estendus .
Les piez , qu'il ot noirs et fendus , Tot em plorant baisiez li a Et vers lui mout s'umelia .
Mais au saint home mout en grieve Et plus tost qu'il puet le relieve .
Mout doucement li a enquis Ou va , dont vient ne qu'il a quis .
Cil li conte sanz demorance De chief en chief sa mescheance Et les lettres li a mostrees Que de l'hermite ot aportees .
Cilz , qui s'en sot bien entremetre , Le sael brise et list la lettre .
Quant la prïere oit de l'hermite , Toz li corages li apite ; Dou pecheür ra grant pitié .
Com cil qui fu plains d'amistié Mout le conforte doucement .
« Li tres doz sires qui ne ment , Fait il a lui , biaus tres doz frere , Par les preces sa douce mere Prochain consel en toi daint metre .
La douce en cui , selonc la lettre , Toute douçors maint et repose Consel daint metre en ceste chose .
La douce dame , la piteuse , En chose assez plus perilleuse Que ceste n'est a conseil mis Par maintes fois , biaus doz amis .
Biaus amis chiers , bialz amis doz , Les ce piler a nus genolz En orison un petit soies Ne ne di mot por rien que voies .
Se de cuer pries et tu veilles , Ains mïenuit verras merveilles .
» Li pechierres s'est luez tapis A nus genolz , batant son pis , En un angle de la chapele .
A jointes mains prie et appele La mere Dieu mout doucement , Et li sains hom isnelement Devant l'autel se restendi .
La mere Dieu ses mains tendi Et doucement la reclama Con cil qui de doz cuer l'ama .
La mere Dieu , la debonaire , Ausi com ele soloit faire Quant li plaisoit a la foïe , Ainz que la nuis fust bien moïe , Descendue est en la chapele Et s'amena mainte pucele Et mainte virge et maint archangele , Mainte sainte ame et maint saint angele .
A grant clarté i descendi ; La chapele si resplendi Comme s'il fust plains mïedis .
Tex set con sui , non mie dis , Ne vos porroient pas retraire La feste que prisent affaire Angele et archangele , saint et saintes .
De cleres vois i oïst maintes Qui fust delez le pecheür .
Grant hide avoit et grant peür De la merveille qu'il veoit .
En tranblant , au mielz qu'il pooit , Se tapissoit lez un piler .
Li bons sos , qui bien sot guiler Sa char por sauver l'esperite , Tant par estoit de grant merite Et tant estoit saintismes hom Qu'a haute vois et a haut ton Avec les angeles s'escrioit Et em plorant glorefioit Dieu et sa glorïeuse mere , Qui sor les angeles ert plus clere Que li chierges sor les chandoiles Ne li solaus sor les estoiles .
En la chapele eut feste grant .
Li sains hom , qui mout fu engrant De consillier le pecheür , Qui mout estoit en grant freür , Venus en est a Nostre Dame , Entor cui eut mainte sainte ame .
As piez li chiet sanz demoree ; Face moillie et esploree , A jointes mains merci li crie .
Nostre Dame sainte Marie A relever le commanda Et doucement li demanda , Ja soit ce que bien le savoit , Por qu'il plora ne qu'il avoit .
ll li respont tot sanz freür : « Douce dame , un pecheür A ça dedenz dont je depri Vostre douceur qu'en ait merci .
Douce dame , c'en est la voire , Mout fist d'anui un sien provoire .
Li preudom l'escommenia Et se morut et devia Ains que merci crïer volsist Ne deprïer c'on l'asolsist , Car folz estoit et desreez .
Or est li las si conreez Que nul conseil ne trueve en terre , Tant le saiche cerchier ne querre .
De Sainte Eglise est degetez .
Se conseil , dame , n'i metez , En peril est sa lasse d'ame .
- Amainne le , fait Nostre Dame .
Puis que m'en pries , c'iert tost fait Se plus avoit encor mesfait .
» Li sages folz sanz demoree Devant la roÿne honoree Amené a le pecheür .
« Or n'aiez mie de peür , Fait Nostre Dame , biaus doz frere .
Ton saint provoire , ton saint pere , S'avec noz chaiens le veoies , Sez tu se tu le connoistroies ? - Douce dame , certes oïl , Ce li respont em plorant cil .
- Va dont partot seürement , Si le m'ensaigne isnelement .
» Li pechieres va tot entor , Mais ains qu'il ait par fait son tor , De son provoire avise l'ame .
Au doit le mostre Nostre Dame .
La douce mere au roi de gloire Luez commanda au saint provoire Qu'il l'asolsist isnelement , Et il si fist mout doucement .
Et luez qu'assaus l'eut li sains prestre , La douce mere au roi celestre De la chapele est departie Atot sa sainte compaignie .
Mout doucement en mercia La mere au roi qui tot cria Li pechierres quant fu assaus .
Or voit il bien cil n'est pas fauz Par cui Diex l'a si visité .
Cilz qui plains fu d'umilité Mout doucement li dist : « Amis , Mout doz conseil en toi a mis La douce mere au roi celestre Quant tu assaus iez de ton prestre .
Trop est de fors lïenz lïez Hom qui est escommenïez .
Or te garde de rencheoir : Tost t'en porroit si mescheoir Qu'en perdroies et cors et ame .
Or te consaut la bele dame D'or en avant , ou que tu soiez , Et se te maint par bones voies En ton païs et en ton estre .
- Biaus tres doz sire , il ne puet estre Que je ja mais de vos me parte Devant que la mors nos departe .
Ja mais de vos ne partirai , Mais toz jors mais vos servirai , Car par vos m'a bien visité La mere au roi de verité .
Mais por Dieu et por Nostre Dame Et por le salu de vostre ame , Vos pri que me daigniez retraire La verité de vostre affaire Et por quoi vos menez tel vie .
- Amis , ne t'en mentirai mie , Fait li sainz hom , se j'onques puis .
En escriture lisant truis Que l'ame ocist bouche qui ment , Et , d'autre part , si durement Conjuré m'as que j'assentir Ne m'oseroie a mot mentir .
Saichiez , fait il , par verité Qu'en Alixandre la cité , Qui tant est riche et de grant non , N'a nus par droit riens se je non .
Par yretage , biaus doz frere , Et de mon pere et de ma mere M'escheï toute ceste terre .
La mors , qui abat et aterre Et enterre quanque en terre a , Touz les ocist et enterra .
Lors m'eschaï ceste contree , Mais je vi bien en ma pensee Qu'orguis , cointise ne hautece , Biautez ne force ne proece Ne me garroient de la mort , Qui pere et mere m'avoit mort .
Bien vi que pas n'ert a amordre La mors mordans de grans mors mordre .
Grant doutance eu ne me morsist .
Por ce ne vaus que s'amorsist Mes cuers au siecle trop amer , Car en s'amor a trop d'amer .
Luez droit que vi que mors amere Si tost m'eut mort et pere et mere , Bien m'aperciu qu'aussi morroie Et qu'en la fin ja n'en joroie Dou siecle amer et maintenir .
Droite n'i puet sa main tenir Nus qui auques ait entre mains .
Peu est de gent , c'est or dou mains , Qui au siecle sauver se puissent .
A tant d'abuissemens s'abuissent Que leur ames dampnent et perdent .
Por ce sovent s'en desaërdent Cil qui se sevent bien amer , Car tot ausi com en la mer Souvent i perillent et noient Cil et celes qui trop le croient .
Li siecles est de tel affaire Qui plus i a plus a affaire .
Bien s'escervele et bien s'asome Qui en encharge trop grant some .
Trop chier escot sor s'ame acroit Qui le siecle aimme trop et croit .
Ne le volz pas amer ne croire Ne seur m'ame nïent acroire ; Ainz m'en fui nus et despris , Car l'Evangile m'eut apris Que qui vielt Dieu aconsivir Tot doit laissier por lui sivir .
Tel voloir eu de l'aconsiurre Que tot laissai por lui ensiurre .
N'enportai chose qui fust nee C'une viez cote despanee .
De tot le siecle me demis .
M'ame et mon cors es mains Dieu mis , Et li doz Diex tant me mena Qu'au saint hermite m'asena Qui ça t'envoia et tramist .
A raison doucement me mist .
Sains hom estoit et debonaire , Se li contai tot mon affaire .
Quant la verté en entendi , Au ciel ses deus mains en tendi Et se me dist : “ Biaus doz amis , Quant tu ton cuer as a ce mis Que tot le siecle vielz despire , Bien t'a visité Nostre Sire .
L'Evangile nos dit , biaus frere , Qui por Dieu lait et pere et mere Terre , maisons , fame et enfans , Ses guerredons en iert si grans Rendu li ert tot a cent doubles .
Mais li pluisor par ont si torbles Et si oscurs les iex dou cuer Qu'il laissent Dieu et jetent puer Por les richeces de cest monde .
Scïence humainne en aus habunde : A Dieu sont sot , au siecle sage .
Grant sens as fait et grant barnage Quant ton coraige as tant plaissié Que tu por Dieu as tot laissié , Car ausi tost muert , biaus doz frere , Uns cuens , uns rois , uns emperere Com fait uns povres mendians .
Mout par est bons tes escians Quant por l'amor de Dieu conquerre , As tot guerpi quanqu'as en terre .
Qui ton affaire va notant , Ensagis iez en assotant .
Au siecle iés fous , soz et lunages , A Dieu soutix , discrez et sages .
Por plus plaisanment a Dieu plaire , En Alixandre t'en repaire .
Se de t'ame le preu porchaces , Garde conoistre ne t'i faces ; Ains soiez nus , vielz et despris La ou tu fus ja de grant pris .
Cialz sougis soies et ses serf Qui ti sogit sont et ti serf .
Se degabés iez , ne t'en chaut .
Sueffre por Dieu et froit et chaut Soies por Dieu povres et nus , Soies por Dieu por folz tenus .
Por folz fu il tenus por toi .
Por toi eut il et faim et soif .
Mainz felons mos et mains estoz Oï por toi et por nos toz .
Por nos prist il humanité Et souffri mainte aversité .
Por nos fu pris et desachiez Boutez , batuz et derachiez , Por nos fu il , biaus doz amis , Crucefïez et en crois mis Et entre deus larrons pendus .
” Quant ces doz mos eu entendus Que me disoit li sains hermites , Si m'espira Sainz Esperites Qu'en Alixandre m'en revins .
Por Dieu si viguereus devins Que por lui volz en mon païs Estre tenus por folz naïs .
Toz mes deduis et toute m'aise Fu en souffrir honte et mesaise , Et mesaise si m'atorna Que la color si me torna Qu'ausi fui tous tains et tornez Con se je fuisse en un for nez .
Biaus et blans iere comme lais , Mais en peu d'eure fui si lais Qu'ainc ne peu estre conneüs .
Onques encor nus durfeüs Tant n'endura comme j'ai fait .
Diex a toz cialz qui m'ont mesfait Par sa douceur sa grace doigne Et le pechié leur en pardoigne .
Assez m'ont fait de grans anuis , Mais ainc por ce ne passa nuis , S'embler me peu de la cité , Que par mout grant humilité A orison ci ne venisse Et que soignie n'i fesisse , Se j'eu de quoi , petite ou grant .
Mout ai esté toz jors engrant De la mere Dieu honorer .
Trop buer fu nez qui puet plorer A nus genolz devant s'ymage .
Qui bien la sert d'entier corage , Il ne puet estre desconfis .
D'estre sauz soit seürs et fis A li servir qui se tenra , Car si doz cuer et si tenre a Toz ciaus qui l'aimment de cuer fin Mainne toz jors a bonne fin .
Amee l'ai , s'ai fait savoir , Car ja m'a dit et fait savoir Qu'ele endurer plus ne puet mie Que j'endur plus si dure vie .
D'ui en set jors trespasserai , D'ui en set jors respasserai Des grans painnes que j'ai souffertes .
De paradys toutes ouvertes Sont ja les portes contre m'ame Par la volenté Nostre Dame .
Biaus doz frere , biaus doz amis , La mere Dieu t'a ça tramis Por mon affaire reveler , Mais je te pri que le celer Tant con serai en ceste vie .
Aprés ma mort le depulie En toz les lius qu'il te serra .
» Li cuers adont si li serra Que de pitié ne peut mot dire .
Piteusement pleure et souspire , Et li pechierres ensement Souspire et pleure tenrement .
Tel duel en fist toz fu lassés , Mais ne peut estre trespassez Li termes k'eut mis Nostre Dame .
Dou saint home se parti l'ame Saintement au setisme jor .
Angele et archangele ou saint sejor De paradis l'ame enporterent .
Luez que mors fu , tuit s'asamblerent Entor lui cil de la cité .
Quant il seurent la verité , Que c'ert leur oirs et leur drois sire , Grant duel i ot et grant martire : Toutes et tuit grant duel en firent .
En la chapele l'enfoïrent Qu'avoit hantee longuement .
Tant l'onorerent durement Qu'erramment fisent sor lui faire Une eglise de haut affaire En l'onor Dieu et Nostre Dame .
Tant ama Diex le cors et l'ame De haus myracles i fist tanz Que je ne sai a dire quans .
Nus n'i venoit , tant fust enfers Ne tant desvez ne mis en fers , Que sainnement ne fust sanez .
Buer fu por Dieu ses cuirs tanez ! Buer fu por Dieu toz enfondus ! Buer fu por Dieu en crois tondus ! Buer fu por Dieu brullés et ars ! Buer jeta puer livres et mars ! Buer jeta puer toute hautece ! Buer jeta puer toute richece Por estre povres mendians , Car s'ame en est lie et rians Em paradys lassus amont .
Cis myracles bien nos semont De jeter puer toute aise humainne , Mais no charoigne a ce nos mainne Que tuit volons a aise vivre .
A geün somes sovent yvre , Car nos charongnes faisons dames Des esperites et des amez .
Des lasses d'ames ne nos chaut , Mais se li cors ont froit ou chaut , Tost i savomes conseil metre .
Mal sons bailli , ce dit la lettre , Nos et tuit cil qui aaisomes Nos cors plus que nos ne devomes Et qui amons les grans hauteces De ce viel siecle et les richeces .
Se Diex m'aït et Nostre Dame , Richece chace a mal mainte ame : Mainte ame a richece honie .
Richece est mais si abonie Et si plaisans a mainte gent Plus covoitent or et argent Que la gloire dou ciel lassus .
Richece est mais si au dessus Que nus ne puet nul bien avoir S'il n'a tot plain un val d'avoir .
Nus n'a mais rien por sa scïence .
Ne puet avoir nes audïence Nus povres hom por son savoir .
Ce poez vos assez savoir S'a droit le siecle regardés .
On vaurroit mielz qu'il fust lardés Uns povres hom qu'avant fust trais .
Mout li convient savoir de trais S'avant se vielt par son senz traire .
Mais riches hom ne puet mestraire , Car s'il ert fiuz a un contrait , Sel boute avant richece et trait .
Tout a vainchu , tot a passé Qui plus d'avoir a amassé .
Mais tez le muce et telz l'amasse Et telz devise et telz compasse En son corage mout grant chose Qui ne verra ja Pasque close .
Telz le muce , telz le repont Qui tost s'iroit rendre a Lompont S'il savoit ce que la mors pensse .
Qui de la mort ne se porpensse Enragiez est et forsenez .
Petit est sagez et senez Qui bien ne voit et bien n'entent Que mors par tot ses las estent Et que tot prent et que tot hape : Ne deporte ne roi ne pappe .
Bien s'i devroit chascuns mirer .
Parfondement doit souspirer Qui en la mort sovent se mire .
Ausi tost tue un sage mire Qui vestus est de sabelim Com un fol vilain bobelym .
Sages et soz toz nos desfie .
Trop par est folz qui trop s'i fie : Nus ne se puet waitier de mort .
Si mordans est que par tot mort .
Mors en toz liuz ses denz enfiche .
Mors n'espargne povre ne riche .
Mors prent le fil et prent le pere ; Mors prent la fille et prent la mere .
Mors prent le bel , mors prent le lait .
Mors est cele qui riens ne lait : Tot prent la mors et tot atrappe .
Telz la porte desoz sa chappe Qui le cuer cuide avoir mout sain .
Telz la porte dedenz son sain Qui mout est fiers , cointes et gobes .
La mors desoz ces beles robes Plus volentiers se muce et trait Que soz la cince a un contrait .
Mors a assez plus grant delit Quant ele keuve en un biau lit Covert de vairs et d'escarlate Qu'en un paillier covert de nate .
La mors plus volentiers enfiche Ses dens en une dame riche Qui la gorge a blanche et polie Qu'en une vielle crecelie .
Mors est si plainne de desroi Qu'assaut plus tost un josne roi Qui l'orguilleus fait et le baut Qu'ele ne fait un viel ribaut .
Que vos feroie plus lonc conte ? La mors n'espargne roi ne conte , Josne ne viel ne droit ne tort .
Li sages soz n'eut mie tort S'il la douta en son corage , Quar tel tempest et tel orage Li fist la mordans mors amere Ne li laissa pere ne mere .
De telz tempez assez avons Et sanz doutance bien savons Que cis tempez sor noz verra , Mais ja ne nos en soverra Dusque cherra li charchans colz Qui trop nos charchera les colz .
Bien est desvez et enragiez Et de folie encoragiez Qui ce grant colp trop ne redoute .
Nos morrons tot , ce n'est pas doute , Mais trop petit nos en souvient .
Las ! quant morir toz nos couvient , Bien nos en devroit souvenir .
Las ! bien veons la mort venir .
Las ! bien veons qu'as iex nos pent .
Las ! por ce nus ne se repent De mesfaiture qu'il ait fait .
La mors a ja s'espee traite Et de ferir ja nos manace : Or gart chascuns tant ne se hace Qu'il ne s'amende sanz delaie ! S'atendons tant que li colz chaie , Bien porrons dire : « A tart ! a tart ! » D'amender nus plus ne s'atart , Car bien en est tanz et saisonz .
En ces sales n'en ces maisonz Que nos faisons edefïer Ne nos poons gaires fïer .
Las , dolereuz ! mot ne sarons Devant que telz maisons arons Qui mout ierent froides et basses .
Nos charoignes , qui si sont crasses , Que si a aise avons norries , Puans seront tost et porries Quant en terre seront boutees .
Li grant moncel , les grans boutees Qu'amoncelé avons d'avoir Ne nos porront mestier avoir .
Puis que bouté serons en terre , Laissons l'espargnier et l'aquerre , Laissons les cors a aaisier , Car telz estoit mout aaise ier Qui demain ert espoir em biere .
Qui sages est traie se arriere D'amer la vanité dou monde .
La sainte virge pure et monde Qui Dieu porta en ses sainz flans Haïr la nos face en toz tanz Et envers li nos doinst tel grace Si bons et si dignes nos face Digne soions de li servir Si que puissomes deservir Sa douce aïe et son consel .
Servés la tuit , jel vos conseil , Car tant est douce et de doz estre Que desconsilliez ne puet estre Nus qui la serve de bon cuer .
Tant par est douce qu'a nul fuer Souffrir ne puet qu'ait se bien non Nus qui bien aint li ne son non .
Servons la tuit d'entiers corages Ausi com fist li bons soz sages Qui le cors por l'ame assota .
Voir , en celui sage sot a Qui por l'ame le cors assote , Mais puis que l'ame est dou cors sote , Trop sotement va assotant .
Onques nus sages ne sot tant Que Diex ne le tenist por sot Se ses cors s'ame amer ne sot .
De l'orison Nostre Dame Por ce qu'oiseuse est mors a l'ame , En aucun dit de Nostre Dame Aucune fois despen ma cure .
Souvent nos dit Sainte Escriture Qu'anemis tost assaut et tente Home qui n'a aucune entente .
Legierement n'est pas tensee A home wiseuz vainne pensee , Et li pensers atrait le fait Ausi con vens la pluie fait .
Por ce vaut mielz qu'aucun bien die De ma dame sainte Marie Que mal fesisse par wiseuse .
D'une orison la glorïeuse , Puis qu'a dire sui arroutez , Un bel myracle or escoutez .
En escrit truis qu'il fu uns hom De grant richece et de grant non .
N'ert pas des riches qui or keurent , Qui enclinent et qui aeurent Et qui tant aimment leur avoir Qu'il ne covoitent a avoir Autre paradys n'autre gloire .
Ainz fu de cialz , ce dit l'estoire , Qui leur tresor ou ciel assamblent Por les larrons qui ne lor emblent Et que tingne ne le malmetent .
Sage sont cil qui la le metent , Car quant dou cors l'ame dessamble La le retrueve tot ensamble .
Tout son avoir , tot son argent Tramist ou ciel par povre gent Cil riches hom dont je vos cont .
Il fist , quequ'il veschi , le pont Par ou s'ame devoit passer .
Ainc nel peut vaintre ne lasser Avarice ne couvoitise Qu'il n'amast Dieu et Sainte Eglyse , Aumosne et ospitalité .
Tant estoit plains de charité Et de bien faire ert si soigneus Por aaisier les besoigneus Un hospital de grant affaire Fist estorer dou sien et faire .
En lui trovoient grant confort Et povre et riche , feble et fort : Tot hosteloit en son hostel .
Mais li dyables un os tel En son cortil ala lancier Dont mout cuida desavancier Son bon renon et son bon pris .
Mout est d'ardeur et d'ire espris Et poignaument au cuer li point Quant il le voit en si bon point .
Anemis , qui se transfigure En forme d'angele et prent figure Quequ'il li plaist assez souvent , Le cors d'un vallet de jovent De novel mort par guille a pris .
Au riche home , qui de grant pris Ert por son bien en mout de lieus , Simplement vient con li cloz leus .
« Sire , fait il , por le renon Qui se renomme vostre non A vos m'en vieng nomeement , Et sachiez bien qu'ameement Et plaisamment vos serviroie Tot por noient se je cuidoie Que mes services vos pleüst .
Ne cuit que nus vallés seüst Servir preudome mielz de mi .
S'entor vos sui moiz et demi , De tel service vos cuit estre Mon accointement et mon estre Amerez mout , si com je cuit .
» Li riches hom le vit recuit , Biau vallet et langue enraisnie , Si le retint de sa maisnie .
Si bien ne fist onques mais hom Quanqu'il couvint faire en maison , Et le signeur et la maisnie Maintenant eut si amaisnie Que toz fu sires de l'ostel .
Un pris eut luez et un loz tel Tuit l'amerent petit et grant .
Li riches hom , qui fu engrant De porveoir s'ostelerie , Au dyable commande et prie Qu'il la gart et qu'il la porvoie .
N'a nul serjant ou tant se croie Ne qui si bien le saiche faire .
Li dyables , qui son affaire Bee a parfaire soutilment , Les povres sert si gentilment , Si plaisanment , si bel , si bien Qu'il l'aimment plus que nule rien Et le signor mout en mercïent .
Tot em plorant sovent li dïent Que Diex ce serjant li devoit , Si bien et si bel les servoit Qu'il sevent bien sanz nule doute Qu'il aimme Dieu et qu'il le doute Et que Sainz Espirs est en lui , Car ainc mais ne virent nului De povre gent si curïeus , Tant fust doz ne religïeus .
De bel servir ne se recroit , Et li riches hom tant le croit Que sor lui met tot son affaire .
Li dyables , qui a parfaires [ ms .
parfaire ] Son malice soutilment bee , Au riche home une matinee Venus en est et dist : « Biau sire , Nostre malade tot a tire De poisson demandent pitance .
- Querez leur en sanz demorance , Fait li preudom , biaus doz amis , Car por ce vos i ai ge mis Que je ne vueil qu'il lor defaille Chars ne poissons n'autre vitaille .
- Faisons le bien , fait li dyables .
Li jors est biaus et delitables : Por nos deduire alons peschier .
C'iert grans aumosne et contechier En devra mielz a nos malades .
Nostre poissons plus lor ert sades Se le prenons que s'on l'achate .
- Ne sai nïent de tel barate , Fait li preudom , biaus doz amis .
Ainc de peschier ne m'entremis .
- Certes , sire , fait li dyables , C'est uns mestiers mout delitables , Et j'en sai plus que buez d'arer .
Je cuit ancui faire parer A nos malades grosses perches Se j'ai l'aviron et les perches .
» Atant s'en vont sanz nul delai .
Bien demi jor par mi un lai Le va nagant li anemis .
Dou noier s'est mout entremis Et mout durement s'en esforce ; Mais riens n'i vaut engiens ne force , Car li doz Diex ne li consent , Qui son barat voit bien et sent .
Cil qui maint mal seit porchacier En une forest por chacier Une autre fois mené l'en ra Por un malade qui tenre a Le cuer , ce dist , de venison .
Dite eut le jor bone orison Li Dieu amis , si com je pens , Car li maufez , qui en porpens Ert de lui tuer et malmetre , Por painne qu'il i seüst metre , Anui ne mal ne li pot faire , Tant i seüst lancier ne traire .
Maintes saietes barbelees Traites li a et entesees ; Mais maintenant que de l'arc issent , En l'air hurtent et resortissent Trestot ausi com en un marbre .
Un chainne fiert ou un autre arbre Quant il plus droit i cuide traire .
Tel duel en a et tel contraire Por un petit qu'il ne part d'ire .
Ne s'en done garde li sire Faire li doie nul anui , Ains s'i fie plus qu'en nului , Car il le sert mielz , ce li samble , Que si vallet trestot ensamble .
Quanqu'il fait fait si a devise Qu'assez fait mielz c'on ne devise .
Toute sa cure sor lui met .
Li riches hom ne s'entremet De riens nule qu'il ait affaire , Ainz met sor lui tot son affaire .
De mautalent frit toz et art Li dyables quant par nul art A nul meschief ne le puet traire .
Quant voit que mal ne li puet faire , En autre guise le rassaie .
Souvent li dist que mout s'esmaie Ou toz sera puisiez ne pris Li grans despens qu'il a empris : Ne cuide pas sousfrir le puisse .
« Sire , fait il , luez que s'abuisse Uns riches hom a poverté , Chascuns mout tost puer l'a jeté .
Qui nïent n'a mout trueve estrange Autrui grenier et autrui grange .
Un puis puet on tot espuisier , Tant i puet on sovent puisier .
Por c'est cil folz qui trop s'espuise .
Qui petit a et petit puise .
» Li dyables , c'en est la somme , En tel maniere le predomme Cuide guiller et decevoir , Mais eslochier ne remouvoir Nel puet de son proposement .
Adez va par amendement : Se bons fu ier , miudres est wi .
Ja refusez n'iert a nului Ses hostex ne sa charitez .
Aumosne et hospitalitez Si l'alieve et si le renome Qu'abbé , evesque et maint preudome Veoir et visiter le vienent Et en mout grant chierté le tienent .
Si com Dieu pleut , un jor avint Qu'uns evesques veoir le vint Qui sains hom ert et de grant non .
Grant feste en fist li riches hom .
De Dieu et de maint bien parlerent Deseur table quequ'il maingierent .
Li serjant le riche home i furent , Qui servirent si com il durent .
Quant ne voit mie dou dyable , Qui touz jors le servoit a table , Isnelement querre l'envoie .
Destornez est que ne le voie Li sainz evesques , li sainz hom , Por ce qu'il est de tel renon Grant peür a qu'il nel deçoive Et son malice n'aperçoive .
Cil qui le quisent le troverent Et totevoies l'amenerent Au saint evesque et a la table .
Li sainz evesque le dyable Conut luez droit qu'il l'avisa , Car Sains Espirs li devisa Tot maintenant tot son affaire .
« De si fait menestrel a faire Qu'avez , fait l'evesques , biaus hostez ? - Sire , fait il , en toutes costes M'aiu de lui , car ne sai rien Qu'il ne saiche faire trop bien .
Ainc nus vallez ne fu mais telz .
Il est de tout bons menestrelz : Il seit peschier , il seit chacier ; Il seit trop bien gens solacier ; Il seit chançons , sonés et fables ; Il seit d'eschez , il seit d'estables , Il seit d'arbalestre et d'arçon .
Ainc ne veïstes nul garçon Ne nul vallet de tel affaire .
- Encor seit il assez plus faire , Fait l'evesques , que vous ne dites .
- Si me consaut Sainz Esperites ! Toz m'en merveil , fait li preudom .
Mout li a Diex doné grant don Quant il tant est sages et preus .
Encor ai ge telz trois neveus Que n'aim pas tant com je fas lui , Et se m'i croi plus qu'en nului .
Soutil et saige l'ai trové .
Si longuement l'ai esprové Et si loial partot le truis Que je ja mais changier nel ruis ; Ainz li commant tot mon affaire , Quar il le seit assez mielz faire Que deviser ne le saroie .
- Por un petit qu'en male roie , Fait l'evesques , ne vos a mis .
Saichiez que c'est uns anemis Et uns dyables toz peestres .
Venez avant , fait il , biaus maistres , Et vostre guille m'aprenez .
De par celui qui fu penez En crois a tort , tost vos commant Que me dïez tout mon commant .
Di tost , fait il , il le convient , Pourquoi n'a quoi ne dont ce vient Que ci as faite tele atente Ne porqu'as mise tele entente A ce preudome decevoir .
» Fait li dyables : « De ce voir T'arai je dit isnelement .
Correciez ere durement Des grans aumosnes qu'il faisoit Et des povres qu'il aaisoit .
Por lui guillier , c'en est lassome l .
la ssome , Muciez m'estoie en un mort home .
Se l'ai servi mout longuement , Mais saichiez bien certainnement C'onques nel soi tant espïer Que le peüsse conchïer Ne decevoir en nule guise , Car dyable li ont aprise Ne sai quel prïere en latin , Qu'il rote et dit chascun matin , Par coi m'a tot desfestué .
Mil fois l'eüsse puis tué Ne fust cele male prïere .
D'aler em boz et en riviere Souvent li trovoie oquoison Por oblïer cele oroison , Mais ainc nel peu tenir si cort Qu'un pas issist fors de sa cort Devant qu'il s'en fust aquitiez .
Mes jors i ai toz esfruitiez Et perdu mon tanz et m'entente .
Mal encombrier et male entente Aient tuit cil , ainz qu'il devïent , Qui dite l'ont et qui la dïent ! » Aprés ces mos sanz plus d'aloigne S'esvanuïst et la charoigne Devant la table lait chaoir .
La vertu Dieu et son pooir Loerent tuit , petit et grant .
L'evesques est forment engrant D'oïr l'orison et savoir .
Le riche home de Dieu le voir Mout durement conjure et prie Qu'il li apreigne et qu'il li die .
Li riches hom li dist : « Biau sire , Par verité vos puis bien dire Que j'onques letres ne connui , Mais il est voirs , quant enfez fui , C'une orison par us apris Que chascun jor a dire empris Une foïe a tot le mains , A genolz et a jointes mains , Devant l'ymage Nostre Dame .
- Di moi comment a non , par t'ame , Fait l'evesques , biaus doz amis .
Bien sai de voir li anemis Ne l'apenra nului a piece .
Si dolanz est toz se depiece Quant l'as eüe en tel usage .
- Cil qui la dïent font que sage , Fait li preudom , si com moi samble .
» Grant feste font la nuit ensamble Et font escrire l'orison .
Il m'est avis qu'ele a a non : O beata et intemerata Et in eternum benedicta , Singularis atque incomparabilis virgo .
A toz lettrés conseil et lo Qu'il l'aüsent et qu'il l'aprengnent .
L'anemi boutent et empengnent Mout en sus d'iaus et mout arriere Cil qui usent ceste proiere .
Por ce que mielz vos doie plaire , Encor vos en volrai retraire , Se j'ai loisir et se je puis , Un biau myracle que j'en truis .
De cele meïsme orison Il fu uns clers , uns damoisiaus , Qui le cuer eut si plain d'oisiaus Et tant ert drus et envoisiez Qu'il ne pooit estre accoisiez .
De lettres ert bien embeüs , Mais tant ert soz et durfeüs Qu'il ne pensoit a nul bien faire .
Un oncle avoit de grant affaire , De grant sens et de grant raison ; Abbes estoit d'une maison Qui mout estoit comblee et riche .
De son neveu , qui si s'enfiche En vanité et en luxure , Est mout dolanz et par grant cure Souvent le chastie et reprent , Mais tant est faus que riens ne prent A son cuer de chose qu'il die .
En vanité et en folie , En lecherie et en luxure Despent son avoir et sa cure .
Tot aloua son yretage Et quanqu'il ot en fol usage .
Quant povretés l'eut adolé Et tot le sien eut faillolé En musardie et despendu , A son oncle , le bon rendu , Venus en est isnelement .
Se li prie mout doucement Por aumosne et por charité , Se viax non por propinquité , Que conseil mete en son affaire Et qu'il li daint aucun bien faire , Car povreté si le gerroie Qu'eschec et mat li dit en roie .
Quant li preudom son neveu voit , Qui tot le sien walé avoit Et jeté puer en fol usage , Grant duel en a en son corage .
Bien voit qu'il a mal esploitié , Mais plus li poise la moitié De ce qu'il voit tot en apert Que s'ame dampne et s'ame pert Qu'il n'a dou cors qui appovroie .
Dedenz son cuer aroit grant joie S'il s'en pooit tant entremetre Qu'a droit sentier le peüst metre .
« Mout me poise , fait il , biaus niez , Quant tu assez plus sages n'iez .
Niez , par saint Pierre et par saint Pol , Mout grans disetes a de fol Cilz qui le fait de lui meïsmes .
Tes affaires par est si pesmes Que Diex ne li siecles ne honte Ne te refraint ne ne te donte Et le cors et l'ame apovroies .
Nequedent , se tu me voloies Creanter seur sainz et jurer Et seur ta foi asseürer Que mon commandement feroiez Ne por riens nule nel lairoies , Je te donroie tant dou mien Qu'il te devroit sousfire bien .
» Cilz qui ces moz petit prisa Son oncle esgarde et sousris a .
« Dites , fait il , ce qu'il vos siet .
Se ce n'est chose qui me griet , Tost le ferai par aventure .
- Biaus niez , de la pucele pure Qui alaita le roi celestre Une oroison m'aprist mes mestre Qu'en memoire ai et en usaige .
N'est nus tant plains de grant folaige , S'il l'a en cuer et en memoire , Que la douce dame de gloire Tost ne le mete a bones voies .
Biaus niez , se dire la voloies Chascun jor une fois au mains A genolz et a jointes mains Devant l'ymage Nostre Dame , Mout t'en venroit grans prous a l'ame , Si feroit il au cors meïsmes .
- Or voi je bien , fait il , or primes , Sire viellars , que me gabez .
C'est coustume de ces abbés , Quant n'ont talent de riens doner , Si commencent a sermonner .
N'ai nul talent qu'a piece die Patrenostre ne patrelie Ne prïeres ne misereles .
Plus volentiers chant pastoreles Et d'Olivier ou de Rollant .
Cil moigne et cil abbé crollant Doivent toz jors les un piler Siaumes rungier et murmeler .
Grant buisnardie cuidiez ore Se vos cuidiez que j'aie encore D'orisons dire tel corage Con vos qui estes de l'aaige Et del tempoire sainte Thiecle .
Quant j'arai tot usé mon siecle , Fais mes aviaus et mes voloirs , Lors serai moignes blans ou noirs , Grivelez , bruns ou bis ou beges .
- Biaus niez , je ne sui mie pleges , Fait li preudom , que tu tant vivez Que tu a bien faire t'avivez : Toz tanz te doi amonester .
- Taisiez , bons hom ! Laissiez m'ester ! Je ne pris mie deus cenneles Vos sialmes ne vos misereles .
Nes li parlers tot m'en combrise .
- Telz muert mout tost qui mout se prise , Biaus tres doz niez , ce respont l'abbes .
Tu escharnis clergié et gabes Quant tu n'amendes ton affaire Et tu ne mes painne a bien faire .
- Bons hom , toz vostre biens soit vostres .
Ja ne m'aïent patrenostres Ne prïeres ne misereles .
Mielz aim sonnés et pastoreles Que je ne face telz antroingnes .
- Or te doinst Diex tant de besoignes , Fait li preudom , et tant d'angoisses Que tu vers Dieu te reconnoisses .
- Qui cherra , fait il , si soit pris .
Tot vo sermon mout petit pris .
» En tel maniere s'en ala .
Tant peu com il avoit wala Et jeta puer si folement Que povretez isnelement A son oncle le rechaça , Et seur sa fiance enbracha Chascun jor l'orison a dire .
Ne s'en daigna onques desdire Quant fiancié l'ot et juré , Mais le cuer eut si aduré Et aüsé en fol usage C'onques por ce son fol corage N'amenda ne ne volt bien faire .
Ainz empira tant son affaire Et tant fist de chaitivetez Qu'escomenïez et jetez Et banis fu de Sainte Eglyse .
L'orison qu'il avoit aprise Par aama si durement Que chascun jor devotement A genolz et a jointes mains Une fois la disoit au mains , Mais tant par ert de put affaire Ne s'acordast a nul bien faire Se toz li monz juré l'eüst ; N'ert vilenie qu'on seüst , Desloiaus vices ne pechiez Dont il ne fust trop entechiez .
Quequ'il menoit si cruel vie , Une crueuse maladie Si crueusement l'asailli Que li cuers luez li defailli .
Ne peut avoir , c'en est la voire , Confessïon , clerc ne provoire Pour la sentence ou il gisoit , Et d'autre part on despisoit Si durement lui et son estre Qu'ainc ne trova ne clerc ne prestre Qui a sa fin estre volsist Ne deprïer c'on l'asolsist .
Quant voit que mors si le sousprent Et qu'a nului pité n'en prent , Ainz l'a jeté toz li mons puer , Mout grant dolor a a son cuer .
Plorant par grant devotïon Et par mout grant contritïon , Ses mesfais gehist et recorde Et blame lui et sa vie orde .
« Doz Diex , fait il , misericors ! Si vraiement con ton saint cors Livras por nos a passïon , Daigne wi avoir compassïon Par la prïere de ta mere De cest chaitif qui a misere Et a dolor fine et trespasse .
» A floive vois piteuse et basse Requiert et prie Nostre Dame Que sequeure sa lasse d'ame .
Mout tenrement pleure et souspire Et l'orison commence a dire C'usee avoit si longuement .
La bouche ovri isnelement Qu'eut l'orison finee et dite , Si rendi l'ame et l'esperite .
Nus n'eut de lui pitié ne cure , N'ainc n'eut oseque ne droiture Que crestïens avoir deüst , N'onques ne volrent qu'il geüst Ne clerc ne lai en cimentiere .
Honteusement a grant misere En un fossé jeter le firent , D'un peu de terre le couvrirent .
Mais la pucele sainte et digne , La debonnaire , la benigne , Cele ou sort toute cortoisie .
Cele qui ciaus onques n'oublie Qui fait li ont aucun service , Au doien de la maistre eglise S'est demostree isnelement Et mout li moustre ireement Le grant outrage qu'il a fait .
« Trop grant orguel , trop grant sorfait As fait , fait Nostre Dame a lui , Quant enfoïr as fait celui En un fossé honteusement Qui m'a servie longuement .
Trop durement te mesfesis Quant assaurre ne le fesis Et quant ne sousfris qu'il eüst Quanque preudom avoir deüst .
Devotement et par grant cure Demanda toute sa droiture : Outrages fu quant il ne l'eut .
Mais tant fu sages et tant seut Qu'au roi dou ciel se confessa Quant vit que mors trop l'apressa .
Ce fu haute confessïons .
Tant fu grans sa contricïons , Ains que m'orison eüst dite , Que j'enportai son esperite En paradis entre mes bras .
Saichez por voir que toz cialz haz Qui toz cialz n'aimment et honeurent Qui me servent et qui m'aeurent .
Dou fossé le fai jeter fors Et puis aprés metre son cors En aitre fai honestement .
» Ainc por cest ammonestement Riens n'en volt faire li doiens .
« Je ne cuit pas que nous doiens , Fait il a lui meesmes , faire Sans grant conseil sifait affaire .
» Dedenz son cuer tence et oppose Et despute de ceste chose , Et en la fin l'avisïon A tornee a illusïon .
La mere Dieu , la debonnaire , Une autre nuit a lui repaire Et de rechief li ammoneste .
Grant destorbier et grant moleste A li doiens de ceste chose : Au chapitre parler n'en ose Ne faire nule mentïon , Ains tient tot a illusïon Con cil qui cuidier n'ose mie Que ma dame sainte Marie De tel musart s'entremesist Por nul bien qu'il onques fesist .
Mais la pucele glorïeuse , Qui plus est douce et plus piteuse Que ne porroit langue retraire , La tierce fois a lui repaire Et dit mout aïreement S'il ne fait son commandement , De male mort morir l'estuet , Mais se son clerc en aitre enfuet , Honor et preu i avera Et saiche bien qu'il trovera Por provance de ceste chose En sa bouche une fresche rose .
Li doiens fu de cest affaire Toz asseür et dou parfaire Se coita mout quant s'esvilla .
Toz li pueples s'esmervilla Quant il oï ceste novele .
Une rose fresche et novele , Maintenant qu'il le desfoïrent , Troverent en sa bouche et virent .
Assez loerent clerc et prestre La douce mere au roi celestre , Qui des sienz est si curïeuse .
En l'onnor de la glorïeuse Por lui ont fait mout haut service Et enfoï l'ont en l'eglise A grant honor et a grant feste .
Bien est bestialz comme beste , Bien ydïotes et bien yvres Qui toz jors n'est fres et delivres De servir la mere au haut roi , Qui prent tel cure et tel conroi De cialz qui son service font .
Bien abaubist et bien confont Et bien amuse le dyable Qui de douz cuer et d'amiable , Sanz fetardie et sanz faintise , Jor et nuit fait son saint service .
Le dyable bien amusa Cist clers quant dist et aüsa L'orison que vos ai nomee .
Por ce myracle l'ont usee Maint preudomme et usent encore .
Le dyable tue et acore Qui en cuer a et en memoire La douce mere au roi de gloire , Quar il seit bien que par nul art Ne puet avoir ne part ne hart Ne conquest en homme n'en famme Qui de cuer serve Nostre Dame .
Servons la tuit , bien nos besoigne .
A Dieu ne puet faire besoigne , Tant l'en saiche sovent requerre , Qui sa mere ne sert en terre .
Servons la tuit et clerc et lai , Car c'est cele qui nul delai Ne met a ses amis secorre .
On ne doit pas aler , mais corre , A li servir , le corant cors .
Si secoranz est ses secors Courant grant cors les sienz sequeurt Quant ly dyables sus lor queurt .
Qui vielt que corant le sequeure A son service grant cours queure .
A toz ses besoinz secorra Celui qui de cuer i corra .
D'un moigne Bien est que nos le bien dïons , Car male collocutïons Blece et corront les bones meurs Et mout empire les pluiseurs .
Bien fait qui bien dit et retrait , Car maint home sache et retrait De fol pensé et d'uevre fole Examples de bone parole .
Ça en arriere nostre ancestre La conversatïon et l'estre Des bones gens qui le bien fisent En mimoire et en escrit misent Por ce qu'essample i presissienz Et que nos nos i mirissienz .
Un myracle d'un moigne truis Que veil retraire , se je puis , Si com la lettre le m'ensaigne , Por ce qu'aucuns essample y preigne .
Un moignes fu ça en arriere Qui mout amoit et tenoit chiere Et mout avoit en grant memoire La douce mere au roi de gloire .
Devotement et de bon cuer Chantoit et travailloit en cuer , Mais ja n'eüst tant travillié Ne tant chanté ne tant villié Jor et nuit aprés le couvent Ne demorast assez souvent Toz seus enz en une chapele Ou une ymage avoit mout bele De ma dame sainte Marie .
Ses orisons , sa letanie Et le service entierement La mere au haut roi qui ne ment Disoit adez par fin usage Jor et nuit devant cele ymage .
Cest usage longuement tint , C'onques essoignes nel detint Que la n'alast adez orer , Ses pechiez gemir et plorer .
Quequ'il tenoit ce bon usage , Cheüz est en un grief malaige , Qui mout l'agrieve durement .
N'a pas geü mout longuement Quant en la gorge li relieve Uns reancles qui mout li grieve Et qui reancle si griément Que bien vos puis dire briément Parler ne peut n'un seul mot dire .
Sovent pleure , sovent souspire , Sovent la mere Dieu reclaimme , Qu'a mout amee et que mout aimme .
Hideus et lais est com uns mostres .
Tot le vis a covert de blostres , De grans boces et de grans cleus Et si a tant plaies et treus Qu'il put ausi com une sette .
Mout se detuert , mout se dejete Et mout sueffre grant paissïon .
Se de lui n'a compassïon La mere Dieu , mal est baillis .
Un jor par est si defaillis C'on dit que l'ame en va sanz faille .
Lors n'i a moigne qui ne saille Et qui hastievement n'aqueure .
La mere Dieu que le sequeure Prie chascuns a basse vois .
L'iaue beneoite et la crois A li covens tost aportee .
« L'ame en est , font pluiseur , alee .
- Non est encor , » li autre dïent .
A grant doutance l'ennolïent , Car ne sevent s'est mors ou vis .
Tant a enflé et gros le vis Qu'il n'i pert ielz ne nez ne bouche .
Mout a envis chascuns i touche , Car ou vissage a tant de plaies Plaines d'estopes et de naiez Et tant en saut venins et boe Que tot son lit soille et emboe .
Lor nez estopent li pluisor De lor mances por la puor .
Por ce qu'il est pales et tains Cuide chascuns qu'il soit estains Et que l'ame s'en soit partie .
Lors commencent lor letanie Et l'osseque , ce m'est avis .
Le chaperon desor le vis Sachié li ont sanz plus attendre , Mais cele qui piteuse et tendre Est desor toute creature Le secorut grant aleüre .
La douce mere au roi de gloire , Qu'il ot en cuer et en memoire , A lui s'apert blanche et florie Plus que n'est flors qu'a espanie L'arousanz rousee de mai .
D'or en avant peu m'en esmai Quant la dame s'en entremet Qui en toz maus mecine met .
La haute dame glorïeuse , L'umele , la douce , la piteuse , Mout doucement les lui s'apuie ; Toutes ses plaies li essuie D'une toaille assez plus blanche Que nois negie n'est sor branche .
Mout doucement s'en entremet .
Sa blanche main polie met Desor son front mout doucement , Puis li a dit piteusement : « Comment vos est , biaus doz amis ? - Haute dame de paradys , Fait cil qui bien l'a conneüe , J'ai un malage qui m'argue Et justice si durement Morir m'estuet honteusement Se vo douceurs ne me regarde .
- Biaus doz amis , or n'aiez garde , Fait ma dame sainte Marie .
Por ce que m'as de cuer servie , Souffrir ne puis que plus languissez Ne si honteusement fenissez .
Par tanz verras combien je t'aim .
» Atant de son savoroz saim La douce dame , la piteuse , Trait sa mamele savoureuse , Se li boute dedenz la bouche Et puis mout doucement li touche Par sa dolor et par ses plaies .
« D'or en avant doutance n'aies , Fait ele a lui , biaus amis doz , Car sanez iez et garis toz .
Et sachiez bien , biaus doz amis , Qu'a la gloire de paradys Tes esperites partira Quant de ten cors departira .
» Atant de lui se departist La douce mere Jhesu Crist .
Ensevelir ja le voloient Et metre em biere quant le voient Remüer et estendillier .
Mout se prennent a mervillier .
Em piez saut sus luez qu'il s'esveille , Souvent se saigne et esmerveille De Nostre Dame , qu'a perdue .
« Haï ! fait il , gens esperdue , Mal doctrinee et mal aprise ! La mere au roi qui tot justise , Nostre Dame , sainte Marie , Or endroit s'est de ci partie .
Gens mal duite et mal ensingnie , Vo murmure l'en a chachie .
Vilenie trop grant feïstes , Quant apuïe la veïstes Les moi desus ce povre lit , Quant un siege par grant delit Mout tost ne li aparillastes .
Por ce qu'onnor ne li portastes , S'en est ele si tost partie .
Ha ! las ! dolanz ! ja en ma vie Ne verrai mais si bele chose .
Flors d'aiglentier ne fresche rose N'est pas si fresche ne si gente , Si vermeille ne si rovente Ne si clere com est sa face .
He ! las ! chaitis ! ne sai que face Quant je si tost l'ai adiree .
S'un peu eüsse remiree Sa clere face et ses clers ielz , A toz jors mais m'en fust il mielz .
Las ! tant est plainne de biauté Que , s'il n'avoit autre clarté Em paradis que son cler vis , S'est il trop clers , ce m'est avis .
De biauté n'a nule pareille .
Ce ne fu mie grant merveille Se Diex sa mere en daingna faire .
» Toz li convenz de cest affaire Esbahis est mout durement .
Tot li pluisor isnelement Vers le mostier s'en sont fui .
« Cil estoit mors , font il , gewi .
Or l'ont resuscité dyable .
» Li plus discré , li plus raisnable Tot entor lui sont demoré .
Mout ont gemi , mout ont ploré Ançois que raconté lor ait Comment de son savoreus lait La mere Dieu l'avoit gari .
Dou croire fuissent esbari , Mais ce lor faut croire par force Que la raiffe et toute l'escorce Voient cheüe dou visage .
Onques mais nus de tel malage Si netement ne fu garis .
Il meïsmes est esbaris De ce qu'ainsi sané se voit Dou grief malaige qu'il avoit .
Ce dist chascuns qu'il li est vis Qu'il a assez plus cler le vis , Plus bel , plus net et plus plaisant C'onques n'avoit eü devant .
Mout hautement sonner en firent Et grans loenges en rendirent Au roi dou ciel et a sa mere .
Mielz en amerent tuit li frere Nostre Dame sainte Marie , Et assez mielz en fu servie De cialz qui ce myracle virent Et qui aprez conter l'oÿrent .
Et li moygnes qui fu garis Ne refu pas sos n'esbaris , Ainz la servi si finement Que s'ame a son definement Eut la joie qui ne define .
Ha ! mere Dieu , com par iez fine , Com iez douce , com iez piteuse ! Haute pucele glorïeuse , Haute mere au haut roi de gloire , De cialz qui t'ont en lor memoire Com iez toz jors memorïaus ! Roÿne et dame emperïaus , Pucele douce , debonaire , Com est cuivers et demalaire , Com est de pute estracïon Qui grant consideratïon Ne met a remirer tes oevres ! Si soutilment et si bien oevres Que de viez oevres fais noveles .
Dame , tes mains par sont si beles , Si savoureuses , si polies Qu'il n'est enfers , se le manies , Tant poacreuz ne plains de plaiez Tot maintenant sané ne l'aiez .
Dame , tu as si polis dois , Si biaus , si blanz , si lons , si drois Que buer fu nez cui tu atouches .
Tu fais nués nez et nuevez bouchez , Novialz iez et nuevez oreilles .
Dame , tu fais tantes merveilles Tot le mont fais esmervillier .
En Salerne n'a Montpellier N'a si bonne fisicïenne .
Tant iez soutilz cyrurgÿenne Toz ciaus sanes ou tu atouches .
Se j'avoie cent mile bouches Et se cinc cens mile ans vivoie , Raconter mie ne porroie Les grans merveilles que tu fais .
Tu rafaites toz les desfais Tu fais toutes les beles cures , Mesiaus garis et lepreus cures .
Quanqu'il te siet fais a delivre : Ardanz estainz , mors fais revivre , Contrais redreces , cors relieves .
Toutes loenges sont trop brieves A toi loer , pucele monde .
Haute dame , par tot le monde Fais tant de mervillans merveilles Que toz les saiges esmanveilles A toi servir et jor et nuit .
Por Dieu , seignor , servons la tuit Et tempre et tart devotement ! Nos ne savons com longuement .
Trop est l'atente perilleuse , Car mors est si impetueuse Et si hastive qu'ele sonne Assez souvent complie a nonne .
La mors n'a mie droite orloge .
Por ce conseil , por ce lo ge Que noz noz hastons de bien faire .
Tant somes tuit de povre affaire Que noz n'avons point de demain .
En tant com on torne sa main Est uns fors hom mors ou malades .
Nus n'est si fors , nus n'est si rades Que mors ne l'ait tost acoisié .
Nus n'a le cuer tant envoisié , S'a la mort vielt penser a droit , Triste et pesant ne l'ait luez droit .
Qui a la mort pensse souvent Peu puet prisier force et jovent .
Qui le siecle aimme trop et croit Cousteus escot sor s'ame acroit .
Qui trop le croit ja n'en jorra .
Qui toz tanz pensse qu'il morra , Jheroymes dit et l'Escriture , Tost despit toute creature .
Bien devons tuit douter la mort : En traïsson les pluisors mort .
De sa morsure nus n'eschape .
Telz fait taillier novele chappe Cui ele queust un viez suaire .
La mors en son viez breviaire Toz nos fera chanter vegile .
« Vielliez ! vielliez ! fait l'Evangile , Vos ne savez le jor ne l'eure Que mors venra , qui tot deveure .
» Veillons ! veillons ! Diex le nos rueve .
S'a la fin Diex dormant nos trueve , Mort sons en cors et mort en ame .
Trop dort li hom , trop dort la fame Qui a pechié mortel s'ahurte Tant que mors vient , qui si le hurte Que le cors tue et ocist l'ame .
Se bien servomes Nostre Dame , A villier si nos apenra La mors dormans ne noz penra .
Riche apresure et bone aprent Cil qui a li servir se prent , Car tant est franche et bien aprise Que cialz qui l'aimment a aprise En peu de tanz tele apresure Qu'il heent toute mespresure .
L'anemie guillent et sousprennent Tuit cil qui son service aprennent .
Sainz Esperis le nos apraigne Et de s'amor toz nos espreigne .
De un chevalier Il fu , ce truis , uns chevaliers Josnes , biaus , cointes , fors et fiers , De grant affaire et de grant non .
Ne desiroit se joustes non , Tornoiemens et assamblees ; Por une dame qui emblees Avoit de son cuer grans parties , Grans donees , grans departies Faisoit souvent de son avoir Por pris et por loenge avoir .
Ce font encore li pluiseur : Tant com il sont en plainne fleur , Faire welent , cui qu'il anuit , Quanqu'il lor siet et jor et nuit .
Cielz dont vos veil conter et dire Mout redoutez ert et mout sire En son païs et en mains lius .
De tant ert solz et malaisius Qu'espouser fame ne voloit , Car li corages li bouloit Si durement por cele dame Qu'il ne veoit a ses ielz fame Qu'il daignast penre n'espouser .
Ne s'en savoit ou doulouser , Car la dame ert de tel affaire Qu'ele n'avoit de lui que faire .
Li chevaliers , qui mout ert biaus , Maint poigneïs et maint cembiaus , Mainte joste et mainte encontree Faisoit por li par la contree .
Il ne savoit qu'il peüst faire : La dame estoit de tel affaire , De tel biauté et de tel pris Que Chaelons brisié et pris Cuidast avoir s'il peüst faire Riens nule qui li daignast plaire .
Vers lui se tenoit si tres chiere Que nes de faire bele chiere Li faisoit ele grant chierté .
Tant la trova de grant fierté C'onques de li ne peut avoir , Por prïere ne por avoir Ne por bele chevalerie , Solas d'amor ne druerie ; Que plus la prie , plus est roide , Et quant il plus la trueve froide , Tant est il plus boulans et chaus .
Amors li fait si fiers enchaus Et si l'assaut en divers sens Por un petit qu'il n'ist dou sens .
Quant ne puet vaintre a la parsome , A un abbé , a un saint homme A revelee ceste chose .
Et il li dist a la parclose Que , s'il le croit , saiche sanz doute Sa volenté en ara toute .
« Biaus doz sires , fait il adonc , Autres fames ont cuer de plonc , Mais ceste l'a , je cuit , de fer .
Bien veil m'ame boille en enfer : Ne me chaut qu'ele deviengne Mais qu'a s'amor atiegne et viengne .
Sire , tant l'aim , c'en est la voire Que je ne puis maingier ne boire , Dormir en lit ne reposer .
» Li preudom ne l'ose choser , Car il seit bien qui de tel chose Si faites gens chastie et chose Tant plus les esprent et atise .
Bien seit et voit qu'en nule guise Conseil ne puet metre en ceste oevre Se Diex et sa mere n'i oevre .
« Frere , fait il , se tu me crois Et de faire ne te recrois Ce que je te roverai faire , Saches por voir de cest affaire Si tres bien consilliez seras Con tu mielz le deviseras .
- Tot vo plaisir , sire , ferai ; Vostre hom , par ma geule , serai Se je venir en puis a chief .
Ou monde n'a chose si grief Que ne me soit legiere affaire Por achiever si haut affaire .
- Frere , fait il , ne doutez mie : En chose faire que te die N'aras tu pas trop grant ahan .
Tu me diras dusqu'a un an Chascun jour , a jambes ploïes , Par cent et cinquante foïes Le doz salu la mere Dieu .
- Voire , fait il , par le cuer bieu , Deus mile fois se vos volés ! Por s'amor sui si adolez Qu'il ne me chaut que j'onques face Mais que s'amor aie et sa grace .
» Fait li sainz hom : « Biaus doz amis , La mere Dieu a conseil mis En maintes choses plus grevainnes , Mais par la vie que tu mainnes Ai grant paour que ne l'oublies .
Tu aimmes tant chevaleries , Riviere , boz , chienz et oisiaus , Por ce qu'iez josnes damoisiaus , Que paor ai et grant doutance Ne me failles de convenance .
- Sire , fait il , vos me godez .
Moignez tondus et bertodez Seroie ainçois , par saint Jehan , En vo cloistre dusqu'a un an C'un tot seul jor en defausisse .
N'est nus meschiez je ne fesisse Por achever si haute chose .
Mes cuers ne dort ne ne repose Si m'a s'amors pris et lacié .
Lors l'a li sains hom embrachié En sourriant et dit : « Biau frere , Par la prïere de sa mere Si te daint Diex medeciner De ce mal puisses terminer .
» Li chevaliers atant s'en part .
Errer n'ose mais nule part .
Bien tient convent , c'en est la somme , A Nostre Dame et au preudomme : Ne tornoie ne ne cembele , Ainz est assez en sa chapele Plus qu'il ne soit en autre liu .
Encommencié a un tel giu Dont li cherra mielz qu'il ne cuide .
Mout met grant painne et grant estude En Nostre Dame salüer .
A painnes se vielt remüer Ne jor ne nuit de sa chapele .
La mere Dieu sovent apele , La mere Dieu sovent deprie Que joie li doinst de s'amie , Qui tant est bele , ce li samble , Que la lune dou ciel resamble .
Quant voit la fin de l'an venir , Par les piez cuide Dieu tenir , Car de s'amie tot por voir Sa volenté bien cuide avoir .
S'en a le cuer et le corage Si tressaillant et si volaige , Si gai et si plain de clochetes Que sons novialz et chançonnetes Chante et deschante nuit et jor .
Por ce qu'anoiiez de sejour Pres que tot l'an avoit esté , Bien matinet en un esté Por lui esbatre et solacier En la forest ala chachier .
En la forest , si com Diex volt , Perdi ses gens .
Onques ne sot Quel part tornee fu la chace .
Quequ'il la quiert , quequ'il la trache , Une viez chappele a trovee Mout decheüe et mout gastee .
« Ha ! mere Dieu , fait il , merci .
Mout a grant tans ne fui mais ci .
Haute dame , haute pucele , Laiens en cele viez chappele Ce que te doi t'irai paier .
» Atant descent sanz delaier , S'entre dedenz la chappelete .
Devant une viez ymagete De Nostre Dame a genolz nus Dist cent et cinquante salus .
« Haï ! fait il , haute pucele , De m'amie , qui tant est bele , Car m'asevis mon grant desir .
N'est riens ou mont que tant desir .
Tant par est bele , ce m'est vis , De cors , de braz , de mains , de vis C'onques si bele creature Ne fist ne ne forma nature .
Tot mon cuer ai en li enté .
Las ! se n'en ai ma volenté , Partir estuet de mon cors l'ame .
» Devant l'ymage Nostre Dame En tel maniere se complaint .
Mout se dolouse , mout se plaint , Maint soupir fait lonc et traitif .
La mere Dieu , qui maint chaitif A retrait de chaitiveté Par sa piteuse pïeté , Par sa courtoise cortoisie , Au las qui tant l'apele et prie Isnelement s'est demostree D'une corone coronee Plainne de pierres precïeuses Si flanboians , si glorïeuses Por peu li oeil ne l'en esduisent .
Si vestement ausi reluisent Et resplendissent com la raie Qui au matin en esté raie .
Tant par a bel et cler le vis Que buer fu nez , ce li est vis , Qui s'i peüst assez mirer .
« Cele qui te fait souspirer Et en si grant erreur t'a mis , Fait Nostre Dame , biaus amis , Est ele plus bele de moi ? » Li chevaliers a tel esfroi De la clarté ne seit qu'il face .
Ses mains jete devant sa face Tel hyde en a et tel freür Chaoir se laisse de peür .
Mais cele en cui pitiez est toute Li dist : « Amis , or n'aiez doute .
Je sui cele , n'en doute mie , Qui te doi faire avoir t'amie .
Or prent gart que tu feras : Celi que tu mielz ameras De nos deuz aras a amie .
- Dame , fait il , n'en voiel mais mie Se je por li vos puis avoir : Vos en valez , ce sai de voir , Encor cinquante et un millier .
Ele puet bien aler billier Se tel eschange avoir em puis .
- Se je loial amant te truis , Fait Nostre Dame , biaus amis , Lassus amont en paradys Me troveras loial amie .
Joie , solas et compaignie De moi et de m'amor aras Plus que soshaidier ne saras .
Mais il couvient , n'en douter mie , Qu'autel com tu por t'autre amie As fait cest an faces por moi .
Onques ne fai autre tornoi Por moi n'autres chevaleries .
Cent et cinquante salus dïes Jusqu'a un an sanz passer jor S'estre vielz sires de m'amor .
Lors m'averas sans nule doute Et si seras de m'amor toute En teneüre et en saisine Sans finement et sanz termine .
» Atant de lui s'est departie .
Li chevaliers ne targa mie , Au bon abbé s'en repaira .
Plorant li dist et esclaira Ce que devant avez oï .
Li sainz hom mout s'en esjoï Et durement en mercia La mere au roi qui tot cria .
Moingnes devint , c'en est la somme , Par le conseil dou bon preudomme .
Por le siecle plus eslongnier , Bertouder fist et reoignier Son chief qu'avoit blonc et poli .
A s'amie se retoli , Si se dona a Nostre Dame .
De tot son cuer , de toute s'ame L'ama et eut en tel memoire Qu'il ne pooit maingier ne boire Parfondement ne souspirast Et qu'en son cuer ne remirast Sa grant biauté et sa sanlance .
La mere Dieu sanz demorance Au chief de l'an le revint querre .
Ne le volt plus laissier en terre , Ains l'en mena com vraie amie Lassus en pardurable vie , Ou tuit si ami nuit et jor Joie et solas ont de s'amor .
Cis myracles bien nos ensaigne Qu'a li amer chascuns se preigne .
N'est telz amors com est la seue .
Autres amors en male veue L'ame et le cors et l'avoir chacent .
De Nostre Dame amie facent Cil qui de tel amor se duelent .
Ce dïent cil qui amer suelent Qu'en tele amor a trop d'amer .
Bien est cheüs en la grant mer Et bien est loins de bone rive Qui s'entremet de tel wisdive .
Tele amor fait bon eslongier , Car en villant fait bien songier Celui qui plus cuide savoir .
Qui bele amie vielt avoir A tele amor ne s'abandoinst , Mais toz s'otroit et toz se doinst A la roÿne debonaire Qui tot le firmament resclaire Et resplendist de sa biauté Et si a tant de loiauté Que cil qui loiaument l'esprueve Vraie et loial par tot la trueve .
Douce dame sainte Marie , Con par a cil loial amie Sade , plaisant et debonaire Qui de toi vielt amie faire .
Les autres sevent assez guille , Mais tu iez cele qui ne guille Ne ne deçoit home ne fame .
Toz jors beez au preu de l'ame , Mais les autres n'i beent mie .
Mout a en toi loial amie , Car ne demandes a nul fuer A tes amis fors que vrai cuer ; Mais les autres velent avoir Le cuer , le cors , l'ame et l'avoir .
Toutes les autres dampnent l'ame , Mais tu la sauves , douce dame .
Les autres sont plaines d'yvraie , Mais tu si vraiement iez vraie Nului ne deçois ne ne triches .
Les autres n'aimment fors les riches , Les blons , les polis , les pigniez , Les acesmés , les aligniez , Mais tu , pucele de grant pris , Aimmes les nus et les despris , Les debrisiez et les boçus , Les contrefais et les croçus Et cialz as esfacies faces Mout mielz que les plus biaus ne faces .
Tu n'aimmes mie por hautece , Por cointise ne por richesce , Por josnece ne pour biauté , Ainçois aimmes por loiauté .
Toz cialz aimmes , confait qu'il soient , Qui de bon cuer t'aimment et proient .
Tuit cil qui de cuer te reclaimment Et bien amoreusement t'aimment Sont ti ami et ti acointe .
Tu n'iez desponeuse ne cointe Ne despisanz ne desdaingneuse , Ains iez si douce et si piteuse Que nul povre home ne dejetez , Mais tes doz bras au col li jetez Tout maintenant qu'il a toi vient .
De ten fil , dame , te souvient , Qui nului n'aimme por parage , Pour biauté ne por personage .
Autel fais tu , haute roïne .
Nului n'aimmes por haute orine Ne por orguel ne por cointise .
Tant par est franche ta franchise Que trestout cil t'amour aquierent Qui de bon cuer la te requierent .
Qui vielt avoir loial amie Sans fauseté , sanz doblerie Amer te doit , ma douce dame .
Clere esmeraude , clere gemme , Ainc en t'amor n'ot point d'amer .
Mout chaï bien de toi amer Au chevalier dont j'ai retrait .
Sachié l'eüs tost et retrait , Quant de bon cuer te reclama , De la dame que tant ama .
Au chief de l'an fina sa vie ; Em paradys com vraie amie L'ame enportas entre tes bras .
La solaces de tes solas Lui et toz ciaus qui t'ont servie Et solacie en ceste vie .
Ha ! mere au doz roy qui ne ment , Com soulachent soulachement Ont cil cui daignez solacier ! Ha ! mere Dieu , qui embracier Te puet , com doit amer sa brace ! Douce dame , qui bien t'enbrace Toute douceur a embracie .
Mainte bonne sausce as bracie A ciaus qui ton service bracent .
Haute dame , cil qui t'enbracent Haute avoee ont embracie , Car jor et nuit iez rebracie Por ciaus garder entre tes bras Cui mal bracier vielt Ferabras - C'est anemis qui maint mal brace .
Por nïent , dame , s'i rebrace , Car mal a ciaus ne puet bracier Qui bien te welent embracier .
Tuit cil , dame , qui bien t'enbracent Bon bracement as ames bracent .
D'un moigne qui fu ou fleuve Cele en cui prist humanité Li puissanz roys de verité Desfende cialz de pestilence Qui un petit tenront silence Tant c'un myracle aie retrait Dont mes livres mencïon fait .
Uns moignes fu en une eglyse Qui mout amoit le doz service La douce mere au roi de gloyre .
En cuer l'avoit et en memoire Et tant l'amoit de doz corage Que jor et nuit devant s'ymage S'agenoilloit assez sovent .
Ne cuit qu'eüst moigne en covent Plus de lui fust religïeus , Mais dyables , qui envïeuz Est de toz ciaus qu'il bien voit faire , Eut mout grant duel de cest affaire .
Tant l'assailli , tant le tenta C'une pensee li enta En son corage , qui tant crut Qu'ele l'engingna et deçut .
D'une dame tant l'enflamma Que si desveement l'ama Et si durement , par saint Pau , Qu'a Nostre Dame pensa pau .
Por assevir sa volenté Et sa dolante dolenté , Un flun passer li convenoit .
Toutes les fois qu'il revenoit Et repairoit de cele fame , Les matines de Nostre Dame Encommençoit par fin usage .
Outre le flun par son folage A cele fame aloit sovent .
Rien n'en savoient en covent , Mais , por les biens qu'il i cuidoient , Seignor et maistre fait l'avoient Et del tresor et de l'eglyse , Car mout estoit de bon service .
Encor fust il musars et vains , La mere Dieu a jointes mains Saluoit mout devotement Et requeroit mout doucement Son conseil , sa force et s'aïe Quant il aloit en sa folie .
Tant i ala et tant i vint Que laidement l'en mesavint .
Tant va li pos au puis qu'il brise .
Une nuit s'en ist de l'eglyse Si com l'en trait li anemis , Qui s'est en lui muciez et mis .
Mais ne fait pas de ce folie Qu'il s'agenoille et humelie Devant l'ymage Nostre Dame , Se li commande cors et ame .
Atant s'en part sanz delaier , Le flun passe sanz esmaier .
Quant li dolans a assevie Sa dolanté , ne tarda mie : N'ose pas faire grant demeure Por matines sonner a eure .
Au flun s'en vient et au passage Cil qui le cuer n'avoit pas sage , En la nef entre isnelement .
La mere Dieu mout doucement Va depriant que le consaut .
Pres est de faire un malvais saut Se Nostre Dame nel conseille .
S'il a peür , n'est pas merveille , Car l'iaue voit grant et hydeuse , Noire , ondoiant et perilleuse .
Encor viengne il de sa folie , Se requiert il merci et prie La douce mere au roy de gloire .
Ja commençoit l'invitatoire Des matines la douce dame Quant li dyables , qui mainte ame Par sa guille engigne et confont , Emmi le flueve ou plus parfont La nef li plonge , si le noie .
L'ame de lui a mout grant joie Ont ravie li anemi .
Quant issi dou cors , mout gemi Et dolousa la lasse d'ame Et mout reclama Nostre Dame .
Au rescorre dui angeles vienent , Mais li dyable qui la tienent Mout fierement lor contredïent .
« Ele est nostre , li angele dïent , Car en la crois dou sacré sanc Qui degouta de son saint flanc Li rois dou ciel la rachata .
De la prison d'enfer jeta Et deslia de vos lïens Diex par sa mort toz crestïens .
- Seignor angele , font li dyable , Diex en la crois , ce n'est pas fable , Rescost de mort toz ses amis , Mais cist estoit ses anemis , Car il metoit toute sa cure En lecherie et en luxure .
Vos savez bien son veu trespasse Et que sa riulle brise et quasse Moignes , none , convers , conversse Qui maint en luxure et converse .
Vers Dieu n'avons de rien mespris S'atrappé l'avommes et pris En luxure et en males oevres .
As boteriaus et as culuevres D'enfer le ferons demaingier .
Par tans le cuidons enfangier Et traïner a cros de fer Ou puis et ou bourbier d'enfer , Car en la boe et en l'ordure Et en la borbe de luxure L'avomes nos tot prové pris .
Nos en aromes plus grant pris De nos provos et de nos maistres Que de cent bobelins champestres .
Trop sommes lié quant conchïer Poons un moigne et espïer Tant que pris est en aucun vice .
Vilain sont si fol et si nice Gaires n'estuet subtilïer En aus deçoivre et conchïer .
En aus petit noz deportons : Ou feu d'enfer les emportons A fouz , a cenz et a milliers , Mais quant tenons par les ylliers Ces nonains , ces convers , ces moignes , Ces provoires et ces chanoines , Ces pappelars et ces ermoufles , Assez les tient pires qu'escouffles .
Il sonent tant , braient et crïent Et tant losengent et tant prïent Dieu et sa mere jor et nuit Ja nul n'en arïens , ce cuit , Se n'ert Luxure nostre amie , Qui toz les deçoit et conchie .
Cestui nos a bien conchïé .
Lonc tans l'avomes espïé .
Ainc mais avoir ne le peüsmes Tant agaitier ne le seüsmes .
Devant ne sai quel marïole Qui tient un enfant at [ l .
et ] accole Toute jor s'aloit acroupant .
Se nos aloit si açoupant Et destorbant tot nostre affaire Ne li poïons nul mal faire .
A grant painne l'avons eü .
Mout faisoit le coc empleü Li pappelars , li ypocrites ! Bien avons ses oevres escrites , N'en poons estre faunoié .
- Par vo guille l'avez noié , Dïent li angele , et deceü .
Por ce que tort avez eü , Ne volons pas qu'enportés l'ame .
Le jugement de Nostre Dame En volomes ançois oïr .
- Mauffé puissent ore joïr , Font li dyable , de cest plait ! Mal por mal , assez mielz nos plaist Que nos alons au jugement Le haut jugeür qui ne ment Qu'au plait n'au jugement sa mere .
De droit jugier est trop avere , Mais Diex nos juge si a droit Que plainnement nos lait no droit .
Sa mere juge en tel maniere Qu'ele nos mete toz jors derierre Quant nos cuidons estre devant .
Ele nos va toz jors grevant .
En liu n'iert ja que ne nos nuise .
Toz tanz nos drois nos amenuise .
Ainc jugement ne departi N'en eüssiens le pis parti .
De toutez rienz qu'ele depart Avons toz jors la poieur part : Ele detient tot a son uez .
Uns jugemenz nos fait si nuez Et si soutis et soir et main Qu'en tant com on torne sa main Nos a une ame bescocie .
Ja ne l'arons si acrocie Ne prise a si present forfait , S'ele le jugement en fait , Que maintenant ne la nos toille .
N'est si chaitis Diex ne l'asoille S'ele l'en vielt un peu requerre .
Pour “ Diex vos saut ” puet on conquerre Son secors , sa force et s'aïe .
S'uns dolans fait une acroppie Ou un enclin devant s'ymage , Luez li porte si bon corage Qu'ainc briseroit les wis de fer Et toutes les portes d'enfer Qu'un tot seul jor nos laissast l'ame .
Ou ciel et en terre est plus dame Por un petit que Diex ne soit .
Il l'aimme tant et tant la croit N'est riens qu'ele face ne die Qu'il desveille ne contredie .
Quanqu'ele vielt li fait acroire .
S'ele disoit la pie est noire Et l'iaue torble est toute clere , Se diroit il : “ Voir dist ma mere .
” Il est otrans , tot li otroie .
S'ele faisoit d'un aufin troie , Se diroit il qu'ele a bien trait .
Sovent nos mesjoue et mestrait ; Sovent nos fait d'ambes as ternes , De deus et deus quinnes ou quernes .
Ele a le de et la cheance .
Trop nos avint grant mescheance Et trop nos fu pesme et amere L'eure que Diex en fist sa mere , Car n'osons chose contredire Qu'ele veille faire ne dire .
Assez avommes englouties De laidures et d'estouties Qu'ele nos a maintes fois faites .
Ja tant n'arons de raisons traites Qu'eles nos vaillent un bouton .
De cest moigne , de cest glouton N'irons nos ja a li plaidier : Tost li vauroit , espoir , aidier S'ele en faisoit le jugement .
Li vrais jugieres qui ne ment Le jugement a pieç'a fait : Chascuns ara selonc son fait , Car Diex dist que la jugera Chascun ou il le trovera , Ou soit en mal ou soit en bien .
En cestui ci n'avez vos rien .
Le jugement bien en savons : Puis qu'a la fin trové l'avons En lecherie et en luxure , Il est nostres , Diex n'en a cure .
Enbesoingnié n'estïez pas Quant vos passastes un seul pas Por rescorre tel menestrel .
Ralez vos ent , il n'i a tel .
» Queque dyable desputoient As angeles , qui mout triste estoient Quant ne savoient raison rendre Par coi il peüssent desfendre Ne desrainier la lasse d'ame , Au jugement vint la grant dame Qui nommee est virge Marie .
Seignor , ne vos merveilliés mie .
Se je vos di que Nostre Dame Vint au plait por rescorre l'ame , Ne m'en prenez a souspresure , Car nos trovons en l'escriture C'on ne puet mie raison rendre Ne faire apertement entendre As terrïens choses celestres Fors par samblance des terrestres .
Toutes les incorporeuz choses As corporeuz sont si encloses Si covertes et si oscures Que par samblance et par figures Faire entendant les nos covient .
Au jugement de l'ame vient La mere au roy qui tot justice .
De mautalent et d'ire esprise , As anemis qui tienent l'ame Ireement a dit la dame : « Leu enragié ! sauvaiges bestes ! Comment vos monta il es testes Qu'osastes faire tel outrage , Tel desverie , tele rage Que vers celui tendistes main Qui tant me servoit soir et main Et tantes fois par bon corage S'agenoilloit devant m'ymage ? Sanglentes bestes ! leu waroul ! Serez vos ja nul jor saoul De gens noier et soubiter , D'ames maingier et transglouter ? Dieu foimentie et renoié ! Par vo barat l'avez noié , Mais riens n'i vaut barat ne guille .
Se vos estïez cinc cenz mile Des plus maistres maufez d'enfer A crolz et a forches de fer , Si le vos convient il jus metre Puis que je m'en veil entremetre .
- Dame , font il , de qu'est or ce [ l .
ce ? ] Faite nos avez mainte force , Mais on a dit par maintes fois Que force n'estoit mie drois , Et force est ce que vos nos faites .
Nes envers Dieu vos en mesfaites Et assez petit le prisiez Quant vos ses jugemens brisiez .
- Ja de tot ce ne vos tamez ! Alez a lui , si vos clamez Se tort vos fas , fait Nostre Dame .
Dame , font il , il n'est nule ame Qui de vos puist nul droit avoir .
Quanque dites tient Diex a voir , Onques de vos droit ne nos fait .
Qui la cort a si a le plait .
Vostre pooir chier vos vendez : Quant vos porrois , si l'amendez .
- Larron fossier , fait Nostre Dame , En paradys n'enteroit ame Qui vo malice vaurroit croire .
- Dame , font il , li rois de gloire Ce jugement a piech'a dit : Cil sont nostre sanz contredit Qui en pechié mortel sont pris .
Por ce n'avons de riens mespris Se nos avons prise ceste ame .
- Vos i mentez , fait Nostre Dame , Larron murtrier , Dieu anemi ! Quequ'il noioit , assez gemi Sa dolenté et sa luxure , Et ce dist Diex et l'Escriture Qu'en quelconque eure gemira Li pechierres que sauz sera .
Par ce point l'ame avez perdue ; Et d'autre part , gens esperdue , Plain de malice et plain d'engien , Ainz qu'il noiast , vos savez bien , Et ains qu'il entrast en la nef , Mout doucement et mout souef Reclamoit il moi et mon fil .
Ançois qu'il fust en nul peril , Encommença il mes matines .
Vos tençons ne vos aatines Ne pris je mie un faus bouton .
Or en voies , malvais glouton Or en voies ! fait Nostre Dame .
En home qui me sert n'en fame Ne poez vos rien conquester .
Or en voiez ! Laissiez m'ester ! Petit vos puet vo guille aidier Puis qu'a certes voille plaidier .
Or en voiez ! vias ! vias ! Ci ne vaut rien vostre guillas .
» Atant sont mat et amuï , Atant sont tot esvanuï , Atant se metent a la fuie Plus tost que vens ne chace pluie .
Atant s'en depart Nostre Dame , Mais tot avant commande a l'ame Son cors repraigne isnelement Et qu'ele vive chastement .
Bien li a dit que par grant cure Eschive et fuie adez luxure .
Ele la heit tant durement Son nez estoupe isnelement Que cil ou cele vers li vient Qui tele ordure aimme et maintient .
Quequ'ensi ces chosez avinrent , En l'eglyse li seigneur vinrent , Qui durement s'esmervilloient De matines qui ne sonnoient Et plus encor s'esmerveillierent Dou soucretain quant nel troverent .
Par les uis , qu'ont trovés overs , Est ses affaires descovers .
Querant le vont par l'abbaÿe .
En la fin , quant nel truevent mie , Vers le flueve sont avoié .
La l'ont trové mort et noié .
Tot entor lui grant duel menerent , Assez gemirent et plorerent Por ce qu'ainsi estoit peris .
Quant i rentra li esperis , Ensevelir ja le voloient .
Mout se merveillent quant il voient Qu'il s'est levez et qu'il se saingne .
Se ne fust cele bone ensaigne , Fui s'en fuissent de peür , Mais par ce sont tot asseür Qu'il fait le signe de la crois Et qu'il mercie a haute vois De son secors et de s'aïe Nostre Dame sainte Marie .
En souspirant dit tot a trait : « He ! mere Dieu , con sont refait Tuit cil qui ton service font , Car la perriere iez qui confont Et qui ou fons d'enfer fais fondre Ciaux qui les tiens welent confondre .
Fluns de douceur , fontainne et fons , Cil seur cui tu ta douceurs fons Ne puet mie estre confondus Nel fondant feu d'enfer fondus .
» Ce que devant vos ai retrait , Tot em plorant et tot a trait , As compaignons dit et recite .
Ne fu pas la joie petite Que li seignor en demenerent .
Te Deum laudamus chanterent A haute vois et a haut ton , Et toz les sainz soner fist on .
Tuit cil qui ce myracle oïrent Mout durement s'en esjoïrent En Dieu et en sa douce mere .
Li soucretains et tuit li frere Nostre Dame mielz en amerent Et durement en eschiverent Luxure , l'orde viel pullente Qui le cors soille et empullente Et en enfer en l'ardant flame Art et bruist la lasse d'ame .
Cis myracles bien nos ensaingne Que clers ne moignes ne se praigne A lecherie n'a luxure .
Qui s'entente i met et sa cure De s'ame perdre est curïeus .
Prestres qui est luxurïeus Si puant a le cors et l'ame Qu'a Dieu put et a Nostre Dame .
Luxure est si emboans boe Que le cors soille et l'ame emboe .
En escrit truis qu'il ot vers Sens Un provoire si fors dou sens C'un seul jor ja n'entrelaissast Qu'en luxure ne s'abaissast , Et , luez que levez s'en estoit , Hardïement se revestoit Por faire l'office devin C'on fait de pain , d'aige et de vin .
Quant il au sacrement venoit , Assez sovent li avenoit Por son pechié , por son malice Qu'il veoit emmi son calice Un grant crapot lait et hideus .
Tant par ert noir et tenebreuz , D'ire et d'ardeur si tressuans Que li venins ors et puans Par mi la geule li bouloit .
Si laidement le rebouloit Et patoioit vers lui ses pates , Qu'avoit plus noires que çavates , Que por un peu n'issoit dou sens .
A l'archevesque en vint a Sens , Se li conta ceste aventure , Devotement et par grant cure Se confessa de son malice .
Ensi chaça fors dou calice Confessïons le boterel .
Ribaut , routier et coterel Et gens qui n'ont d'onesté cure Soillier se doivent en luxure , Mais eschiver tuit cil la suelent Qui Dieu netement servir welent .
Quez que les lais coviegne a estre .
Li moigne , li clerc et li prestre Net doivent estre a tout le mains .
Mout doivent bien garder lors mains Qu'en vilain liu ne les atouchent Tuit cil qui Dieu lievent et couchent .
Qui le cors Dieu manoier doit Ne doit touchier ne main ne doit Au mal bubuiz , au mal malen Qui tantez genz met en mal en .
Pluisor s'en gardent povrement .
Si va siecles communement De lui garder n'a mais nus cure .
Si monteplie et croist luxure Nes pluisers fames peu s'en gardent .
Ces pullentes qui si se fardent Et qui affulent ces hardiaus Font des plus sages rabardiaus .
Tele se fait mout regarder Par son blanchir , par son farder Qui plus est laide et plus est pesme Que pechiez mortex en quaresme .
Tele est hideuse com estrie , Tele est noire , vielle et flestrie Qui plus est jointe c'une fee Quant ele est painte et atiffee .
N'i a si vielle ne si grille N'ait do merdier do cocodrille .
Fame bien doit , c'en est la some , Puïr et a Dieu et a home Qui vis a paint , taint et doré Cocodrilli de stercore .
Ausi sont mais ensafrenees Con s'estoient en safren nees .
Si se florissent , si se perent Pasque florie de loins perent , Mais a un mot vos en di tout : De loins « enhen ! » et de pres « tprout ! » Chascune se paint mais et farde : N'i a torchepot ne giffarde , Tant ait desous povre fardel , N'ait cuevrechief , manche ou hardiel Et qui ne weille estre fardee Por plus sovent estre esgardee .
Assez ont merde en lor fardiaus .
Clamons tout cuite as robardiaus Et les fardiaus et les cordeles Et les menbres et les cors d'eles .
Bien est de merde encordelez Clers qui couche son cors delez , Car cuer et cors ont si commun Qu'autant en aimment sis com un .
Trop sont mais plainnes de revel , Trop en i a de hastivel Et trop d'entees seur angoisse Et trop deables les angoisse .
Par ce qu'eles ensi se paingnent , Maint preudome en enfer empaingnent , Mainte ame ont morte et damagie .
Con leuve , con lisse enragie Doit on fuïr la fame fole , Car le cors tue et l'ame affole .
Son affaire a trop agregié Qui por un fumier ennegié Et por un viez buisson flori Pert paradis et champ flori Et la grant joie ou cil iront Qui netement Dieu serviront .
Por Dieu , por Dieu , vos bonnes dames , Ne vos griet pas se foles fames Un petit ai ici blasmees .
Vos bonnes dames enbasmees Estes de basme et de toz biens .
Bonne fame , n'en dout de riens , Est si tres sainte et si tres nete Qu'ieut plus soef que vïolete Que flor de lis ne fresche rose , Et Diex en li maint et repose .
Nule esmeraude , nule gemme N'est tant nete com nete fame , Tant esmeree ne tant pure .
Par deseur toute creature Doit preudefame estre honoree .
Estre par tot doit aouree Fame qui est de bon renon .
Se ce n'iert or se por ce non Que li grans roys qui tout puet faire Sale et palais , chambre et sacraire Fist dou saint ventre Nostre Dame , Se devons nos honourer fame .
Se ce n'iert or se por ce non Que cil qui roys des rois a non Faire daigna par grant delit Son orillier et son saint lit Dou sacré ventre Nostre Dame , Si devons nous jor et nuit fame Et encliner et aourer , Amer , servir et honourer .
De fames somes tuit issu Et tout ordi et tout tissu : Nous ne poons vivre sanz eles , Tuit sons norri de leur mameles .
Diex les consaut toutes ensamble .
Les bonnes devons , ce me samble Honnourer de tot no pooir , Mais des foles nes le veoir Tuit clerc devommes defuïr , Car l'ame font a Dieu puïr .
Clers bien est faus qui les aproche .
Qui le cors Dieu lieve ne couche Ne doit a eles atouchier .
Tiegne chascuns son cors tot chier , Car sainz Pax dit , se bien m'en membre , De Jhesu Crist sommes tuit menbre .
Se par pechié ne perissons , Temple de Saint Esperit sons .
Tuit somes menbre Jhesu Crist , Mais menbres devient d'antecrist Et bordeliere fait de s'ame Clers qui s'ahert a fole fame .
Bains fole fame ne fait monde Ne corneille blanche ne blonde .
Lais est li dires , ors li faires , Et nequedent de tex affaires Sont li pluisor trop coustumier .
Toute nuit gisent ou fumier Et en ordure tuit se noient : L'endemain tiennent et manoient Le haut signeur qui tot cria .
He Diex ! com grant dolour ci a , Com grant doleur , con grant damaige ! Car ce dist la devine page : « Son juïse mainjue et boit Indignement qui le reçoit .
» Li las ! li las ! que feront donques Qui jor et nuit ne finent onques D'estre en yvrece et en luxure Et l'endemain tot plain d'ordure Le cors Nostre Signeur reçoivent , Sa char mainjüent , son sanc boivent ? Trop perilleus est leur affaires .
Se Diex n'estoit tant debonnaires , Tant piteus , tant doz , tant humains , Leur sanglens dois , leur ordes mains Dou feu d'enfer leur arderoit .
Qui de bon oel esgarderoit Ce que noz mostre l'Escriture Seur tote rien fuiroit Luxure .
Tant seit de tors , tant seit de luite Que desvez est qui a li luite .
Tout si tour sont si souduiant Nus ne la vaint fors en fuiant .
Cil qui a Dieu ne vieut puïr Seur toute rien la doit fouir .
Tant puans est l'orde pullente L'ame envenime et enpullente , Le cors esnerve et amaigrist Et l'ame torne et enaigrist .
Luxure tolt le cors et l'ame Et se tolt Dieu et Nostre Dame .
Son damaige a bien entaschié Qui s'ame pert por tel waschié .
Waschiez est ce , ce n'est pas doute , Quar l'ame soille et honist toute .
Pour ce noz dist Sainte Escriture : « Fuiez ! fuiez ! fuiez Luxure ! » Fuions la tuit , fuions ! fuions ! Ne cuer ne cors n'i apuions .
Qui s'i aert , qui s'i apuie Le porcel resamble et la truie : Quant plus se soille et plus s'enboe , Tant li plaist plus et siet la boe .
En fiens et en borbier habite Qui se soille , qui se delite En l'orde boe de Luxure .
Qui son cuer i plonge et sa cure Bien est samblans a la chanette , Qui toute jor borbe borbete .
Borbetant va son destorbier Et bien borbete en ort borbier Qui tel borbier va borbetant .
En luxure a de borbe tant C'on doit celui com orz beter Qui vielt tel borbe borbeter .
Clers qui en tel borbier s'enborbe Ou puis d'enfer en l'orde borbe Plongiez et emborbez sera Toz jors com boz borboutera .
De la nonnain A la gloire la glorïeuse Une merveille mervilleuse Ançois vos veil encor retraire Qu'ariver veille n'a port traire .
La mere Dieu tel vent m'envoit Qui me conduie et qui m'avoit , A grant joie et a grant deport , A droite rive et a droit port .
Il fu , ce truis , une abbeÿe De ma dame sainte Marie , Ou dames eut a grant plenté .
Une en i ot qui eut enté En Dieu son cuer et son corage .
Pucele estoit de haut linage , De grant sens et de grant biauté .
Ne cuit qu'en une royalté Eüst plus bele damoysele .
S'ele ert de cors et de vis bele , Encor ert plus bele de cuer .
Le siecle avoit tot jeté puer Por amer Dieu plus netement .
Sa sade mere sadement Amoit de cuer et de corage ; Ne trespassast por rien s'ymage Qu'humlement ne la saluast Ançois qu'ele s'en remuast .
Si doucement , si a devise S'entremetoit de son service Qu'entrelaissier ne le peüst Por nul essoine qu'ele eüst .
L'abbeesse ert si haute fame Qu'en tot le cloistre n'avoit dame Qui osast mie contredire Rien que volsist faire ne dire .
Laiens estoient a sejor Tuit si parent et nuit et jor - Chevalier , dames , escuier .
Ce faisoit mout a anuier .
Mout d'abbeesses , mout d'abbé Sovent ensi ont Dieu gabbé : Leur parens paissent et norrissent , Et cil qui en cloistre porrissent Et en Dieu servir se deduisent Ont peu de l'aigue ou li oef cuisent .
Cele abbeesse eut un neveu , Un damoisel vaillant et preu , Josne , envoisié , mignot et gent , Estrait et ne de haute gent .
Si com dyables l'enflamma , Tant enlouvi , tant aama De tout son cuer la damoisele , Qui tant estoit et bone et bele , Qu'il ne savoit qu'il peüst faire .
Mout se pena de cest affaire Et mout en fu a grant meschief Ainçois qu'il en venist a chief .
Jor et nuit tant la taria , Tant la blandi , tant la pria , Tant i ala et tant i vint Que li aciers estains devint Et la goute cheva la pierre .
Mais il me samble , par saint Pierre , Que s'abbeesse i eut grans couppes , Quar qui le feu lait es estouppes , N'est merveille s'eles esprennent .
Mout sont de dames qui mesprennent , Qui mout le font contre leur cuer , Mais il ne puet estre a nul fuer , Puis c'on les asproit et tarit , Que li cuers tost ne lor varit .
Ceste a envis se varia , Mais tantes fois la taria Cielz qui son cuer i eut enté Qu'ele otroia sa volenté .
Et nequedent por nul affaire De li ne peut ses voloirs faire Se loialment ne l'espousoit .
Li las , qui tant s'en doulousoit Et qui l'amoit d'amor trop grant , De l'espouser fu mout engrant .
Une nuit terme li a mis Qu'il l'en menra com vrais amis En son païs mout richement .
La l'espousera hautement , Si sera s'amie et sa fame .
En tel maniere Nostre Dame Entroblia la damoisele .
Dyables , qui de joie oisele Quant voit les bones gens mesfaire , Mout grant joie eut de cest affaire .
Jor et nuit tant souffla le fu Que durement esprise fu .
Quant vient la nuit de l'assamblee , Fors del dortoir s'en est emblee Mout coiement la damoisele .
Droit par mi outre une chappele De Nostre Dame estoit sa voie .
Ses dras escorce , si s'avoie Vers la chappele isnelement .
Batant sa coupe doucement Ensi com l'avoit en usage , S'agenoille devant l'ymage .
Quant humelement l'a salüee , Isnelement s'est relevee .
A l'uis en vient et passer cuide , Mais l'ymage son estal wide , A l'uis en vient , plus n'i atent , Ses bras en crois devant li tent .
Grant piece i est ne se remuet Si que cele passer ne puet .
Durement de ceste merveille La damoisele s'esmerveille .
Bien pense et voit en son corage Qu'a Nostre Dame n'a l'ymage Ne plaist mie qu'ele s'en voise , Et neporquant forment li poise Quant a retorner la couvient .
Dou damoisel li resouvient , Qui plus l'aimme que son oel destre .
Quant voit qu'autrement ne puet estre , Triste , dolante , mate et morne , En dortoir repaire et retorne .
Li damoisiaus qui l'atendoit Por un petit ne se pendoit Por ce qu'ele demoroit tant .
Toute nuit se va dementant .
Ne seit que faire ne que dire .
Plains est de destorbier et d'ire .
A l'ajornee s'en repaire , Dolans et mas , a son repaire .
L'endemain pas ne se roublie ; Plus tost qu'il peut vint a s'amie Et se li dist a mate chiere : « Bele tres douce amie chiere , Por peu anuit ne m'avez mort ! Mielz ameroie assez la mort Qu'endurer longues tel martire .
» Cele ne li vielt mie dire La chose qui est avenue Ne la merveille qu'a veüe , Ainz s'escuse mout sagement Et se li dist mout doucement Qu'a ceste fois ne li anuit Mais reviengne vers mïenuit , Et ele a lui mout tost venra , Ja por nului ne remanra .
La nuit revint waitier s'amie .
Et la nonne ne dormi mie , Mais dou dortoir s'en ravala , Vers la chappele droit ala , Car n'i avoit nule autre voie .
Mout humelement ses genolz ploie Quant ele vint devant l'autel , Et l'ymage refist autel Com ele eut fait premierement .
Esbahie est mout durement Quant emmi l'uis revoit l'ymage , Qui li devee le passage .
Ses bras estent devant son vis Si qu'il li samble et est avis Que dire doie : « Bele amie , Par ci ne passeras tu mie .
» Quant voit que sa voie a perdue , Mout en est triste et esperdue , Dolente , mate et correcie .
Tout coiement s'est recoucie .
Sovent pleure , sovent souspire .
Ne seit que faire ne que dire ; Ne puet reposer ne dormir .
« N'est pas merveille se j'or m'ir , Fait la dolante en son coraige , Quant en tel guise cele ymage Me tolt la voie a mon ami .
Trop grant cure prant or de mi , Mais por nïent certes le fait , Car son service tout affait Lais et guerpis d'or en avant .
Quant passerai mais par devant , Tout courant outre m'en irai , Que ja salu ne li dirai .
En li salüer mes genolz Escorchiez ai et usez toz .
S'ai fait que fole et que chaitive : Ja mais por li tant con je vive Ne ploierai genoil que j'aie .
Enjaolez est en fort jaie Et a doleur tot son tanz use Qui tout adez en cloistre muse .
» En tel maniere li dyables , Li sousduians , li decevables , Tente la pucele et assaut .
Saillir li fera un tel saut , Se Diex nel fait et Nostre Dame , Dont perdera le cors et l'ame .
Li damoisiaus la damoisele Atendi fors de la chappele .
Quant vit qu'ele trop detria Et par deus fois menti li a , Dolans en est et esbahis .
« Certes , fait il , bien est traïs , Bien engigniez , bien deceüs Et bien est sos et durfeüs Et bien s'ocist et bien s'afole Qui fame croit saige ne fole .
Fame a corage si divers C'on em porroit faire dis vers .
Ce qu'ele otroie contredit , Vielt et desvielt , dit et desdit : Or aimme , or heit , or rit , or pleure , Or est desoz , or est deseure .
Toz tanz ses cuers sautele et vole .
Legiere est plus que palevole Et plus tornans que ne soit pie .
» Ensi la waite , ensi l'espie Toute nuit dusqu'a l'endemain .
A li parla , s'il peut , mout main : N'atendist mie dusqu'a nonne Qui li donast un mui d'anonne .
Ne sai qu'en deïsse autre chose , Tant se complaint qu'a la parclose La nuit aprés li remet terme ; Bien li jure , bien li afferme Que ne laira qu'ele ne viengne Por aventure qui aviengne .
Si com le dist , ensi avint .
Li jors passa , la nuis revint .
Vers mïenuit la damoisele Droit s'en revint vers la chappele .
Maiz tant fu plainne de folage , Quant son treü et son passage A Nostre Dame dut paier , Outre passa sanz delaier .
Ne fist mie ce qu'ele dut , Ne l'ymage ne se remut ; Ainz vers l'autel ne torna l'uel .
Si tost com eut passé le suel , Ne retornast por cinc cens livres .
En son païs , ce dist li livres , Li damoisiax l'en a menee .
Chevaliers fu sanz demoree , Si l'espousa et prist a fame .
Ensi son cloistre et Nostre Dame Entroublia la damoisele .
Ou païs n'eut dame tant bele , Tant acesmee ne tant cointe .
De son baron fu tant acointe Qu'assez en eut de biaus enfanz .
Au siecle fu plus de trente ans Qu'ainc ne rentra en s'abbeÿe , Mais ma dame sainte Marie Ne la volt mie jeter puer .
La douce dame a si doz cuer Et si gentil , ce dist la letre , Qu'en oubliance ne puet metre Nul service que nus li face .
La douce dame , par sa grace , Sa nonain perdre ne volt mie , Car maintes fois l'avoit servie .
Une nuit dormoit en son lit Lez son baron par grant delit .
Ains ne seut mot , se vit l'ymage Que tantes fois par bon corage Servie avoit et reclamee .
La face avoit plus enflamee N'est en fornaise charbons vis .
Ne li daignoit torner son vis , Si durement la despisoit , Et nequedent si li disoit : « Or sus ! or sus ! trop as geü ! Se mon paiage et mon treü Et mes salus ne me raportes , Je te clorai dou ciel les portes .
Or sus ! or sus ! repren ton voile .
Ta lampe estaint , n'i a point d'oile .
Or sus ! or sus ! plus n'i demeure , Car de ta fin aproche l'eure .
» Atant s'en part sanz delaier .
En la dame n'a qu'esmaier ; Tot en dormant tranble et fremist , Sue et tressaut , pleure et gemist .
Luez que l'ymage vint a li , Tout en dormant si tressailli Que li chevaliers s'en esveille .
Mervilleusement s'esmerveille Quant voit qu'en dormant se dolouse Et des larmes le lit arouse Qui li chïent aval la face .
Pres de lui l'estraint et embrace Et en dormant l'acole et baise .
La dame , qui n'est pas aaise , De la freür s'est esveillie .
Vint fois ou plus s'est bien saignie Ainçois que puist un seul mot dire .
Si tenrement pleure et souspire Qu'en larmes va toute fondant .
Souspir li vont si habundant Cinc fois ou sis gient et souspire Ainçois qu'un mot entier puist dire .
Ses sires trop s'en esmerveille .
« Dame , fait il , c'est grant merveille .
Trente cinc anz a bien passez , Et des autres encore assez , Qu'entre nos deus sommes ensamble .
Ainc mais ne vos vi , ce me samble , Tel duel ne tel tristrece avoir .
- Sire , par ce poez savoir Que dyables , qui ne dort mie , Trop longuement m'a endormie .
Sire , trop sommeille et trop dort Qui onques ne pense a la mort .
Sire , sire , c'en est la somme , Trop ai dormi de mortel somme .
Sire .
trop eu le cuer joli Quant je por vos me retoli Au haut baron , au haut espoz Qui sanz taster vainne ne poz Voit et connoist quanque cuers pense .
Sire , sire , trop grant despense Faite vos ai de ma charoigne : Hontaige en ai fait et vergoigne Au haut signeur qui tout cria .
» Contee en souspirant li a L'avisïon qu'ele a veüe Et la peür qu'ele a eüe , Puis li reconte de l'ymage , Comment par deus fois le passage Tolu li avoit et veé .
« Sire , fait ele , en mon aé Mes las de cors n'ara mais joie Devant qu'en mon cloistre resoie .
Quant m'en issi , je ne fis preu .
Au roy dou ciel promet et veu Que je ja mais n'en isterai Puis cele eure que g'i serai , Ains servirai sanz nul sejor Dieu et sa mere nuit et jor .
Le cors i cuit tant travillier Par jeüner et par villier , Par bien batre , par bien beter , Que bien li cuit faire achater , Biax doz amis , les doz solas Qu'il a eüt entre voz bras .
» Li chevaliers pleure et souspire Des piteus mos qu'il li ot dire .
« Certes , fait il , ma douce amie , Puis qu'est ainsi , je ne veil mie Que por m'amor perdez vostre ame .
Puis qu'est ensi que Nostre Dame A son service vos escite , Mout me plaist et mout me delite Et mout en est mes cuers joians .
Aparilliez et otroians Sui a faire quanque vorrez .
Puis qu'au siecle ne demorez , Un tout seul jor n'i demourrai : En aucun cloistre m'en fourrai , Habit penrai de moigniage , Si gemyrai tout mon aaige Les grans pechiez et les mesfais , Douce amie , qu'ai en vos fais .
Bele tres douce chiere amie , Por moy issistes d'abbeÿe , Et je por vos i enterai .
Un oef porri quanqu'en terre ai N'ain ne ne pris , ma douce amie , Quant pert vo douce compaingnie .
- Sire , ce dist la bonne nonne , Par tanz arons passee nonne Et par aage et par samblant .
Tuit li menbre me vont tranblant Quant je remir vo clere face , Qui ja debrise et ja esface .
Par tans serons viel et flestri , Par tanz arons trop mol pestri Se de la mort ne nos watons .
Se le siecle plus alaitons , Trop troverons son lait amer .
A Dieu servir , a Dieu amer Tornons nos cuers , biax doz amis .
Diex tel conseil en nos a mis Tuit nostre enfant sont assené .
Or ait chascuns le cuer sené , Sage et discré de Dieu servir Tant que puissomes deservir La douce amor dou roi celestre .
Encor porrons de lui bien estre , Biax doz amis , biax tres doz frere , Se bien servons sa douce mere .
Nus ne la sert biens ne l'en vingne , Nus n'est qui labeure en sa vingne Hautez soudeez ne li pait Et qu'ele a Dieu ne le rapait .
Biaus amis doz , ce dist la nonne , Encor soions venu a nonne , Se de bon cuer volons ouvrer , Avoir porrons et recouvrer Le guerredon et le loier Qu'ont li second ou li premier .
» La mere Dieu par sa franchise Ensi retrait a son service Le chevalier et la nonain , Que li dyables a son aim Par guille avoit lacié et pris .
Dou Saint Espir fu si espris Li chevaliers qu'il se rendi .
A Dieu servir tant entendi Que Diex en eut une belle ame .
En son cloistre rentra la dame Et mena puis si sainte vie Qu'a ma dame sainte Marie Se racorda de son mesfait , Quequ'ele eüst au siecle fait .
Puis devint si religïeuse Que sainte fin et glorïeuse Fist quant dou siecle departi .
De toz gius ont le mielz parti Tuit cil qui servent Nostre Dame .
Mout joue cil bon giu a s'ame Et son gaaing bien monteploie Qui devant li sovent se ploie .
Tant par est douce et debonaire C'on ne li puet nule honneur faire Qu'ele ne rende a cinc cens doubles .
Les iex dou cuer a cil mout torbles , Qui va et vient devant s'ymage , Qui ne li torne son visage Et encline devotement .
Outre s'en vont trop sotement Tout li pluiseur , ce m'est avis : Quant li doivent torner le vis , Si font l'espaule romoissiene .
Une maaille biauvoisiene Ne prisent crucefiz n'ymage .
Si sont plain d'orguel et d'outrage , Quant passent devant un autel , Assez sont plus roide d'un pel .
Ainz briseroient qu'il ploiaissent Ne qu'envers Dieu se souploiaissent .
La penssee ont vers Dieu si froide Qu'il sont engourdeli et roide Plus que ne soit pauz en fouache .
Certes bien est plus frois que glace Et petit prise Dieu et s'ame Qui en l'oneur de Nostre Dame De doz cuer et de doz corage N'encline et honeure s'ymage .
Noz enclinons un pinçant prince Qui malement noz grate et pince ; Nos enclinons un sot abbé Qui ne seit mie encore A , B ; Noz enclinons un archebrike Ou mon signeur Kiqueliquike Et un acroupi crouperuel Ou un dolant chevaleruel , Et celi n'enclinerons pas Qui toz nos gete dou mal pas Et qui roÿne est des archangeles Et siet ou ciel deseur les angeles .
Ce seroit certes grans eschars : Devant les buez iroit li chars .
Ne soions froit n'engordeli , Mais partot por amor de li Servons et honerons s'ymage .
Se son treü et son paiage Devotement volons paier , A li nos porrons rapaier Ausi com fist la bonne nonne .
Chascun jor , ainz que passast nonne , S'agenoilloit la bonne famme Devant l'ymage Nostre Dame Cent foïes a tout le mains ; En souspirant a jointes mains , En souspirant a nus genolz , Tantes fois dist son salu doz Qu'a son doz fil la rapaia .
Bien li rendi , bien li paia Le doz treü , le doz paiage Qu'en eut porté par son folage En s'enfance et en sa jonece .
Por Dieu se mist en tel destrece Qu'ainc puis de cloistre ne parti Devant que mors l'en departi .
L'ame en porta cil a sa part Qui toz ses biens a cialz depart Qui por s'amor le siecle esloignent , Qui se chevillent , qui se coingnent , Qui s'enjaolent , qui s'enbuient Es fors cloistres par coi il fuient Dou vain siecle la vanité .
Bien a Diex home visité Qui en cloistre por lui s'enserre .
Enserrez est en serant serre Qui en tel serre est enserrez .
Enfoïs est et enterrez Cielz qui en cloistre s'enjaiole .
Por sa mere ne por s'aiole N'en puet issir fors par congié .
Qui le siecle n'a tout vongié Et tout vomi et jetet puer Ja nul cloistre n'ara a cuer .
Ne trueve rien ne li anuit : Mal a le jor et pis la nuit .
Vie de cloistre est tant diverse Que nus , s'il n'i maint et converse , Savoir ne puet que cloistrez monte .
Cloistres estordist et affronte Et assomme toute la gent .
Ne voi si bel , ne voi si gent , S'il est en cloistre sanz baillie , Sa biautez tost ne soit faillie Et tost ne soit las et tanez .
N'est pas merveille s'eschanez Est vrais cloistriers , pales et maigres .
Se li venredis li est aigres , Tornez li est li dÿemainnes .
Clostrier toz jors ont tant de painnes Que tot li jor lor sont iwel .
Toz jors font il ou un ou el , Toz jors traient a la charrue .
A grant martire sa char rue Qui trait a si pesans lymons .
L'autrier me dist maistre Symons Cloistres si estordi l'avoit A Saint Maart qu'il ne savoit Quant dÿemainnes devoit estre Fors dont quant il veoit le prestre Departir l'aigue beneoite .
Qui en cloistre toz tans s'entoite , S'estordis est , n'est pas merveille .
Qui toz tans chante et toz tans veille , Tornoier bien li doit la teste .
Cloistrier n'ont onques nule feste Fors que de braire et de crïer .
Ou ciel les daint Diex recrïer , Car li abbé peu les recrïent .
Quant plus braient , huchent et crïent , Tant en ont il mains de pitié .
Quant sont malade et alitié , Lors leur quierent aloes frites .
Si me consaut Sains Esperites ! Abbé sont mais tuit ahurté A felonnie et a durté .
Qui en dur cloistre vit et dure Mainte durté durement dure Souvent li convient endurer .
En dur cloistre ne puet durer Nus qui n'est durs plus que durans .
Tant par est durs as endurans Que merveille est comment cil durent Qui si durez durtez endurent : Trop i a dur endurement .
Cloistres est durs si durement Nus , tant soit durs , ne l'endurroit N'un tout seul jor ja n'i durroit Se Diex n'aidoit a l'endurer .
Toz tanz ou ciel doivent durer Tuit cil qui por Dieu l'endurront .
Si feront il : il i durront Et seront tant com Diex durra .
Beneois soit qui l'endurra ! Comment sainte Leochade fu perdue Que de memoyre ne dechaie , Talens me prent que vos retraie Une merveille que je vi , Queque prïeus ere de Vi , D'une pucele Nostre Dame , D'une esmeraude , d'une gemme Qui tant est bele et tant est clere Que Diex l'a mise avec sa mere Por reposer et nuit et jor , Por estre a joie et assejor ; Ceste virge , ceste pucele , Qui tant est gente et tant est bele , A non la virge Leochade .
Ele est tant douce , ele est tant sade Et en toz biens tant emmielee Que plus douce est que mielz en ree .
Ele n'est pas des virges foles Qui leurs lampes et leur fïoles Volsent emplir de l'oile as sages .
Si fu vers Dieu vrais ses corages Et si garda sa lampe et s'oile Qu'ausi luist cler com une estoile Devant Dieu et devant sa mere .
Ele est tant bele , ele est tant clere Qu'ausi luist cler com li solaus A mÿedi quant est plus haus .
Mais sa biauté ne prent je mie A ma dame sainte Marie .
Bien le devroit chier comparer Qui saint ne sainte comparer Volroit a la dame dou ciel Ne plus qu'au basme un peu de miel N'un peu de glace a une gemme .
Tant par est bele Nostre Dame Toutes biautés la soie esface .
Nostre Dame a tant bele face , Tant clere couleur et tant fine Tout paradys en enlumine .
Ses biautez sont ses grans merites Que Diex sour toutes a eslites .
Toutes virges sont ses puceles , Ses meschines et ses anceles : Por ce soëf oelent et flairent Qu'entor la mere Dieu repairent .
La mere Dieu est la grans gemme , La grans roÿne , la grans dame Qui tant est bele et tant est clere Et tant d'esmeree matere De sa biauté tuit cil resclairent Qui entor li vont et repairent .
C'est Lucifer , qui le jor porte ; C'est la fenestre , c'est la porte Qui le cler jor cha nos envoie , Qui nos conduit , mainne et avoie .
Devant que li clers jors apert , Nule chose bele ne pert .
Autel vos di de Nostre Dame : S'ele n'estoit la clere gemme , Toute biautez seroit estainte ; Biaus ne parroit ne sains ne sainte , Odour ne bon flair ne rendroient S'il entor li ne le prenoient .
La mere Dieu est la grans rose En cui toute douceurs repose .
Ceste rose est de tel douceur Et si plainne de bone odeur Qu'ele refait le cors et l'ame .
Il n'est nus hom ne nule fame , S'un petitet en puet sentir , Ja mais son cuer puist alentir De li servir tant con il vive .
Ceste oudeurs si l'ame ravive Qu'en pechié ne puet demorer Qui tele oudeur puet oudorer .
Piusmens ne basmes n'autre chose N'iot si soëf com ceste rose .
Si empiumente ses floretes , Ses fleurs de lis , ses vïoletes , Qui entor li vont et repairent , Que plus soëf que piumens flairent .
Telz floretez fait bon flairier .
Se cest mot veil bien esclairier , Ses fleurs ce sont ses damoiseles , Ses saintes virges , ses puceles , Qui tele odeur traient de li N'est nule odeurs envers celi Ne soit coreuse , amere et fade .
De celes flors est Leochade , Ma damoisele , m'avoee .
Sour toutes virges l'ai doee Et de mon cuer et de mon cors , Mais Nostre Dame en met defors , Car ce seroit nïent a dire .
Trop haute amor pert et adire Et se pert Dieu , son cors et s'ame Qui l'amor pert de Nostre Dame .
Qui de s'amor son cuer confit Le dyable si desconfit , Se grans estoit plus d'un clochier , Ne l'oseroit il aprochier .
N'ose aprochier home ne fame Qui bien s'avolt a Nostre Dame .
Saichiez por voir , sachiez sanz doute , Si forment crient , si forment doute Ceste dame , ceste roÿne , De paour la keue traïne Tout maintenant qu'il l'ot nomer .
On ne le puet mielz assommer , Desbareter ne desconfire .
De mautalent prent a defrire Et venim sue plus d'un lot Tot maintenant que nomer l'ot .
Ses agus dens bien li aace Et bien la keue estroit li lace Qui son doz non souvent reclaimme , Qui bien la sert , honeure et aimme .
Tant est ses nons de haut affaire Qu'assaillir n'ose ne mesfaire , Pour toute sa keue a peler , Nului qui la veille apeler .
Li cuers li faut et tuit li menbre Luez qu'uns pechierres la ramenbre .
L'autrier m'eüst tout desmenbré S'il ne m'eüst de li menbré ; Et se li de moi ne menbrast , Menbre a menbre me desmembrast .
Quant je me pris a amoier A ses myracles rimoyer , Tel duel en eut et tel contraire Le cuer me volt sachier et traire .
A mïenuit , plus grant d'un Saisne , Devant moi vint a Vi sour Aisne Mautalentis , chaus et boulans , Esraailliez et reboulans , Noirs et cornus , lais et couez .
Se Diex ne fust mes avoez Et sa tres douce sade mere , De cui traitoie une matere , La nuit meïsme que ce fu Estaint m'eüst et ars dou fu Qui de la geule li sailloit .
De parole mout m'asailloit Et disoit : « Faus moignes provez ! Jor et nuit mout vos esprovez A biau trouver de cele dame Qui m'a tolu et tolt mainte ame .
En li losengier et flater Et en moy honnir et mater Subtilïez et jor et nuit ; Mais , cui qu'il griet ne cui qu'anuit , Le cuer dou ventre vos trairai , Quar duel et honte et contraire ai Quant tant la loez et prisiez Et moy gabez et despisiez .
» Atant me volt sanz delaier Fichier ou cors et entaier Ses agus crolz et ses grans pates , Mais de paour fui si aates Tout en dormant me trestornai , Mon vis et ma face aournai Dou signe de la vraie crois Et s'escriai a haute vois : « Douce dame sainte Marie ! Je muir ! je muir ! aïe ! aïe ! » Luez qu'il oï le non piteuz , Le bon , le doz , le deliteus , Tost me guerpi , si s'en torna .
Mais en fuiant se trestorna Et dist bien seüsse de voir Qu'il me cuidoit si decevoir Et en tel duel mon cuer enbatre Qu'il me feroit mes palmes batre , Mes chevialz traire et detirer , Plaindre , gemir et souspirer .
Trop me tint bien ma convenance .
Quant je l'oi mise en oubliance , Si l'en seut il bien souvenir : Si grant duel me fist avenir Se Diex a durer l'endurast , Ma vie gaires ne durast .
Por moy honnir , por moy grever , Por moy le cuer faire crever , Por tormenter toute la vile , Par son barat et par sa guille Mauvaises gens fist assambler , Si me fist ravir et embler Le cors la sainte damoysele , La sainte virge , la pucele , La plaisant , la douce , la sade Qu'apelons virge Leochade .
Por plus acorer mon corage , Avec la pucele une ymage De ma dame sainte Marie Embler me fist par sa boisdie .
Faite entaillier l'ymage avoie Et paindre au mielz que je savoie En l'onneur de la glorïeuse .
Tant estoit bele et deliteuse Qu'assez cuidoient mout de gent Que toute fust d'or et d'argent .
Alez ere fors de la vile Quant li dyables par sa guille Chaïr i fist cest grant orage .
Tel duel en eu en mon corage Et tel tristreur , quant l'oÿ dire , Par un petit ne parti d'ire .
Vraiement cuit et croi , par m'ame , Se Diex ne fust et Nostre Dame , De duel me fust li cuers crevez .
Par la vile ert uns diex levez Si dolereus , quant je revins , Que je ne sai que je devins , Tel tristrece oy en mon corage Et de la honte et dou damage .
Diex ! que fu ce , roys Jhesu Cris ? Si hideus brais , si hydeus cris Mortex hom oïr ne peüst Que mortel duel au cuer n'eüst .
Nes li petit enfançonnet De cinc anz , de sis et de set Leur poins et leur paumes batoient Et leur pucele lamentoient .
Quatre jors plains et quatre nuiz Dura cis enuieus anuis , Mais cele a cui m'en atendi , Devant cui piez m'en estendi Plus de cent fois a tout le mains , Droit au quint jor entre les mains Nos renvoia no damoysele .
Li cuers de joie encor m'oysele Toutes les fois qu'il m'en souvient .
A demander pas ne convient Se grant joie eut aval la vile , Car samedis ert et vegile De la joieuse Pentecouste .
N'avoit souz li coussin ne coute La douce virge Leochade , Mais en Aisne , qui mout est rade , Trovee fu la Dieu amie En trois samis ensevelie .
Glacie iert et eschapee A cialz qui l'avoient hapee .
Qui bien parfondement i garde , De li fu cil custode et garde Qui par trois jors garda sanz painne Jonam ou ventre la bailainne Et qui garde en terre et en mer Toz cialz qui le veillent amer .
Tant l'ama ceste damoysele Que morte en fu josne pucele A Tholete soz Dacïen , Qui tormenta maint crestïen .
Quart jor en l'iaue ses cors jut Qu'ainc la radeurs ne le remut .
Ce fu myracles et merveille ; Mains sages hom s'en esmerveille .
S'aucuns demande par enfance Comment Diex fu de tel souffrance Qu'il endura tel vilonnie , Saichiez que Diex n'amende mie Maintenant toutes ses laidures .
Assez en endura de dures Tant com en terre volt durer .
Assez puet Diex plus endurer Que nus ne face de laidure .
Il est mout doz et mout endure , Mais , quant il a tant enduré , Un cop fiert si desmesuré Et si tres dur , c'en est la somme , Que le cors tue et l'ame assomme .
En l'iaue jut quart jor li cors .
Toz fust perdus cis grans tresors Se Diex ne fust , cui qu'en pesast .
Se Diex desus ne s'apesast , Aval l'iaue s'en fust alez ; Mais Diex n'ert pas si enjalés Qu'endurer ne souffrir volsist S'amie l'iaue li tolsist .
He ! Diex ! com iez misericors ! Ne volsis mie que li cors De ta pucele fust peris , Ne ne volt pas Sains Esperis Que joieuse ne fust sa feste .
Ja si joieuse com fu ceste Ne verrai mais en mon vivant .
Li cuers m'ala si ravivant , Luez c'om m'en eut noveles dites , Toz raveschi mes esperites Tout ausi com a Jacob fist Quant Ruben li nonça et dist Que Joseph ert sires d'Egypte .
Ains n'atendi keue ne suite Quant les noveles en oÿ .
Si joyeusement m'esjoÿ Qu'il m'ert avis que je voloie .
Quant vins a li , si me doloie Faillue ja m'estoit l'alainne .
Ains n'enbraça Paris Helainne Si doucement con je fis li .
Mon duel eu tot enseveli Tout maintenant que je la tins .
Samedis ert assez matins Et s'estoit feste saint Urbaing Quant ele issi de ce dur baing .
Ha ! douce virge Leochade , Amie Dieu plaisanz et sade , De joie encor li cuers me pleure .
Ne te volsis baignier estre eure , Ains t'en issis assez matin .
Diex parlera mout fort latin A ciaus qui si froit baing te firent , Quar envers lui trop se mesfirent : Mout crüelment leur doit requerre .
Male fin facent il seur terre ! Ce doinst li roys de paradis Tel fin facent com fist jadys Datham , Abyron et Choré .
Si par m'avoient acoré Que ne sentoye point mon cuer .
Ha ! douce amie , douce suer , Clere esmeraude , clere gemme , A Thoulete , dont tu fus dame , N'avoies pas tel baing apris .
Haute pucele de haut pris , De roial sanc nee et estraite , Trop laidement t'avoient traite Ta chemise li malfaiteur , Li mal larron , li traïteur , Li foymentie , li parjure ; Maix Diex n'est pas si burelure , Si enfes ne si poupellons Voler nes face as papillons .
Si a il fait , ç'ai entendu , Quar ja li troi en sont pendu .
Cil ne se püent mais chiffler .
Bon maistre estoient de riffler Filatieres , fiertres et chassez .
Diex ra ja tendues ses nasses , Ou li autre erent ennassé .
Son affaire a si compassé Qu'il ne li püent eschaper .
Bien peüssiens aler craper , Haute pucele glorïeuse , Sade virge douce et piteuse , Se tu ne fuisses retornee .
Mais de sens fus si aornee Et tant fus saige et bien aprise Qu'oïr volsis tot ton service La vegile de Pentecouste .
C'est une feste qui mout couste , Mais ceste gaires ne cousta , Car Sains Espirs nos ajousta Une tel feste avec la siue , Qui tant fu douce et tant fu piue Tout en fumes empiumenté .
Mout i ovra Diex piument .
E ! Com ou cuer a peu de piument Qui le piu Dieu ne sert piument ! Le jour si nous enpiumenta Li rois qui tout le piument a Et conroia d'un tel conroi Que conreé fumes con roi .
Li roys qui toz les sienz alose Le jor nos pescha tele alose N'a si bonne dusqu'a Losenne .
Ceste alose , par sainte osenne En mainte terre grant los a .
Li rois dou ciel lors l'alosa Et chascun jor encor l'alose .
Leochade , c'est ceste alose Qu'en tans lius a Diex alosee .
Diex arouse de tele rousee Leochade , sa sainte espouse , Qui de santé toz ciaus arouse Qui la requierent de bon cuer .
As potenciers fait jeter puer Leur potences et leur bastons .
Telz vient a li a atastons Et apuiant deseur les gens Qui s'en reva et biaus et gens .
Telz va toz drois , s'ele ne fust , Qui alast ore a piez de fust .
Telz vient a li toz forsenez De son mostier ist hors senez .
Telz fame a li vient mout malade Qui s'en reva haliegre et rade .
Tele a baston i vient clochant , Quant le païs vient aprochant , Que nes de veoir son clochier Lait son baston et son clochier .
Tele a li vient de sen mal mate Cui maladie elle tost mate .
N'est pas merveilles se gens viennent As myracles qui i aviennent A grans tropiaus et a grans routes , Qu'ele garist rous et desroutes .
Criant i vient telz comme buez Qui les pierres i pisse luez .
A li ne vient nus tant enfers , Mais qu'en creance soit bien fers , Maintenant ne soit respassez .
Biaus myracles refait assez Li roys dou ciel par sa prïere Seur le flueve , sor la riviere Ou depecie fu sa chasse : Mains griez malades i respasse .
La sainte virge embassemee Si bonne semence a semee La ou ses sains cors fu baigniés Fievreuz n'i vient tant mehaigniez , S'il est creans et s'il s'i baigne , Friçons ne fievre li remaigne .
Meesmement les quartenaires Garir i vi encor nagaires .
Li beigneoirs est biaus et gens .
Baignier i keurent mout de gens .
La flors de lis , li englentiers S'i baigna quatre jors entiers : Drois est que l'iaue bien s'en sente Et que batue i soit la sente .
La crois i est , c'est bonne ensaigne , Qui de bien loins le baing ensaigne .
Mainte vertu i a Diex faite .
Nes au croc dont ele fu traite Fait Diex myracles et merveilles : De maus de dens , de maus d'oreilles Garir i ai veü mainte ame .
Bien doit ovrer la tres grans dame , La tres grans fleurs , la tres grans rose En cui Sains Esperis repose Quant ensi ovrent ses flouretes .
Leochade est des vïoletes Et des flouretes Nostre Dame .
A li ne vient malade fame Ne s'en revoist haliegre et sainne .
Pour la doleur et por la painne , Pour les hontes , por les laidures Qu'ele endura durement dures Quant Dacïens la mist en chartre , Li donna Diex sael et chartre Que ja ne la requerroit fame , Damoysele nule ne dame Prochainnement ne fust sanee Dou malaige qui eschanee A mainte dame et empalie .
Par ce malaige est defaillie A mainte dame sa couleurs ; Maintes en muerent , c'est doleurs .
Li drois nons est un peu vilains : Si l'enforrai por les vilains En fleurs vermeilles et en roses ; Ce sont paroles assez closez .
La maladie est fors et rade .
La sainte virge Leochade De Jhesu Crist en a le don .
Mout doivent Dieu grant guerredon Tuit cil qui ont tele avoee .
Bien fust nostre joie aloee Se telz pucele nos laissast .
Li chastiax trop en abaissast S'ele n'i fust tost revenue .
La vile rit de sa venue , Quar d'ordure et de vilenie Le chastel et la vile nie .
La grans roÿne , la grans dame , La grans esmeraude , la gemme Qui tout enlumine et resclaire , Aprés , por bonne bouche faire , Quant renvoïe eut sa pucele , S'ymage , qui tant estoit bele , Dont ci devant dit vos avoie , Nos renvoia a mout grant joie .
La riche dame , l'espiciere Qui a en sa riche aumosniere Tante espece fresche et novele , Aprés chitoal et canele Nos departi clos de gynoffle , Car seur l'autel a saint Cristofle Raporter nos fist nostre ymage , Que li larron par leur outrage Enfoÿ avoient en terre .
Joieusement l'alammes querre A joieuse processïon .
Trop firent grant transgressïon Cil qui l'avoient enfoÿe .
La mere Dieu n'amoient mie Quant faire oserent tel outrage A sa samblance et a s'ymage .
Laidement vers li se mesfirent Quant s'ymage li enfoÿrent Et sa virge vostrent noier .
Ce ne porroit nus hom noier Qu'il ne fuissent desesperé .
Diex lor fera un tel peré Ou il ara , ce cuit , tel poire Qui mout serra porrie et noyre .
La mere Dieu ne voloit mie Sa bele ymage fust perie : Quant ele volt , tost fu trovee .
La fu veüe et esprovee Sa puissance , sa cortoisie .
Devant qu'ele fust desfoïe , Ainc ne pot faire passer outre Ne la charrue ne le coutre Li vallés qui la terre aroit .
Qui volenté et tanz aroit Un biau traitié em porroit traire ; Mais je n'i veil demeure faire , Quar devant ai mout demouré .
Beü avoit trop de moré Li dyables et engorgié Quant ce malice avoit forgié .
Bien estoit cokebers , par m'ame .
Quant guerroier voloit la dame Por cui cil entre adez en loy Qui plus a cuer , par saint Eloy , Et plus a fors et durs les bras N'eut Fernagus ne Ferabras .
Sa puissance n'est mie mole .
Ne tornemons ne tornemole N'esragecuer n'esragepance N'ont envers lui point de puissance .
Trop fait a lui mal batillier .
Bien seit dyables catellier Celui qui de rien le corouce .
N'est cuens ne roys , s'envers lui groce , A un seul cop ne l'ait froué .
Nostre Dame a bon avoé .
Cis champions tant la tient chiere Luez qu'ele fait un peu de chiere Ne de rien a mautalent n'ire , Si se corrouce et si s'aïre Sous ses piez fait terre tranbler .
Il fait a lui mal assambler , Car il est tant de grant esfors Riens n'i feroit Sanses li fors .
Cis champions toz tanz adestre Et garde la dame celestre ; Si la tient chiere , si la garde N'est nus , se par mal la regarde , Dou poing ne l'ait luez affronté .
De ce champion grant bonté A ses amis fait Nostre Dame .
Il n'est nus hom ne nule fame , S'a son besoing de cuer l'apele , Que por desrainier sa querele Ne li envoit tot maintenant Tel baston en sa main tenant Ne li dyable s'en esfroient Et luez s'enfuient qu'il le voient .
Cis champions c'est Jhesu Cris .
Ce dist David en ses escris Qu'il est tant grans , puissans et fors Que nus , tant soit de grant esfors , Por rien qu'il die ne qu'il face , Fuïr ne puet devant sa face .
A lui ne puet champir nule ame .
Ce grant champion Nostre Dame Atout son baston m'envoia Quant dyables me guerroia .
Luez que son baston destendi , Ausi l'esmia et fendi Com l'escalophe d'une nois .
Ce fu li signes de la crois , Dont li doz Diex si m'escremi Qu'ainc puis dyable ne cremi , Ains s'enfuï sanz repairier .
Quant de moy se volt esclairier , Embler et ravir fist celi Dont il m'eüst enseveli En tristrece toute ma vie Se ma dame sainte Marie Si haut conseil n'i eüst mis .
Conchïez est li anemis : Et de la virge et de l'ymage Faire me cuida grant damage , Mais il m'a fait preu mervilleus .
La lettre dit en mout de leus Qu'il convient bien qu'escandles vigne Por aucun bien qui en avigne .
De cestui est grans biens venus : Li hideus as grenons grenus Le non la sainte damoysele , La sainte virge , la pucele , Cuida grater et esfacier , Noier en Aisne et englacier ; Mais Diex sousfrir ne le volt mie , Ainçois a si le non s'amie Enluminé et esclarci Nus ne va par ça ne par ci , La merci Dieu , qui bien n'en die .
Telz l'aoure ore et telz la prie , Telz la reclaimme et telz l'apele Et telz vient ore a sa chapele Qui devant nïent n'en savoit .
Li traïtres grant duel ravoit De l'ymage qui tant ert bele Et honeree en sa chappele .
Embler en fist l'or et les pierres , Mais , se Diex m'aït et sains Pierres , Or est plus bele qu'ainc ne fu Et si a plus clarté et fu Et luminaire que devant .
Bien sai que va de duel crevant Quant nus la mere Dieu honeure .
Bien doit noter le tans et l'eure Qu'a Vi avint ceste aventure .
Pour ce la met en escriture Qu'il est bien drois , quequ'l .
que qu'il aviengne , Qu'a cialz qui venront en souviengne Et qu'adés dïent gros et graille A l'anemi qui fist en Aisne Rüer la pucele et rua : Dic , impie Zabule , quid valet nunc fraus tua ? Se faire veil relatïon Des ans de l'incarnatïon , Lors eut escrit ou cierge nuef Mil ans deus cenz et dis et nuef .
Cel an fu prise Damïete .
Cel an s'acuita de sa dete A la mort mes bons abbes Mile .
La ou d'abbez avoit deus mile , N'en avoit mie un plus honeste .
Le chief de la virge a grant feste , Ainçois qu'il venist a sa fin , En cler argent et en or fin Envaissela a ses deus mains .
Plus gentilz clers ne plus humains Ne porta croce a son tempoire , Ne se ne fu puis saint Gregoire Miudre aumosnier , si com je cuit .
S'ame ou ciel a son pain bien cuit Et en haut siege doit seoir S'aumosne i a point de pooir .
Ele l'i a mout grant sanz doute : Aumosne ou ciel mainte ame boute .
Abbes fu de quatre abbeÿes , Que riches fist et raplanies .
Abbes fu , quant recordé l'ai , De Marciennes et de Tornai Et puis de Saint Remi de Rains , De Saint Maart a deerains .
La gist ses cors soz une lame Devant l'autel .
Diex en ait l'ame Par les preces , par la prïere De la virge , que mout eut chiere .
L'endemain de la Pentecouste , Ce sai je bien , je fui dejouste , Portee en fu en pre Erbout , Ou bele place et bele herbe out , A grant joie la damoisele .
Processïon i ot si bele Et si biau tanz fist Nostre Sire Que qui la fu il peut bien dire Qu'aprés doleur si dolereuse Ne vit nus joie si joieuse .
Tant i ot gent , si con moy samble , C'onques mais tant n'en vi ensamble .
Nostre aumosniers fist le sermon , Qui puis fu abbes de Mouson .
L'abbes de Saint Eloy , Raous , Qui rasazïés et saous De la gloire dou ciel puist estre , Revestus com abbes et prestre , De la virge mostra le chief .
Tuit le virent de chief en chief Et par defors et par dedens .
Un emporta se ses sains dens .
Mout eut le jor grant joie a Vi .
Quanqu'anemis nos ot ravi Nos ramena tot Nostre Dame .
N'ot ou païs home ne fame Qui rien volsist ne rien seüst , S'a cele feste esté n'eüst , Mors et traïs ne cuidast estre .
Le jor la roÿne celestre Sa pucele fist grant honneur .
S'anemis m'ot fait deshonneur , Qui de la virge estoie garde , La mere Dieu , qui toz celz garde Qui sont de li servir engrant , Cent tans me fist honneur plus grant Qu'il ne m'avoit de honte faite .
Ceste virge dont j'ai retraite Et rimee ceste matere Bien est de Dieu et de sa mere .
Toz cialz qui l'aront en memoire A son espouz , le roy de gloire , Puet mout valoir et mout aidier .
Ele n'eut pas par sohaidier L'amor au roy de paradys , Ainz dist s'estoire que jadis Tant en sousfri anui et painne Nes li oïrs anuie et painne .
Li wareus waroz Dacïens , Qui tant ocist de crestïens Et qui saint Vincent tourmenta , Assez la blandi et tanta .
De li avoir fu mout engrant .
En son cors vit biauté si grant Que ja vie ne li tolsist Se ses voloirs faire volsist , Mais l'esmeree damoysele , Qui tant estoit polie et bele , En son biau cors eut si haut cuer C'onques a lui a nesun fuer Son cors ne volt abandonner Pour pourmetre ne por donner .
Tant eut haut cuer , c'en est la somme , C'onques ne volt terrïen homme , Ne roy ne prince ne baron , A signeur penre n'a baron .
Onques ne se peut assentir Que Dacïens peüst sentir Ne touchier sa polie char .
Mout li tornast a grant eschar Se Dieu laissast por l'anemi Et pour un monstre son ami Et s'a Dieu fesist parçonnier De son bel cors tel pautonnier .
Cil eut le cors cui fu li cuers ; Toz les autres en mist defuers : Diex eut le cuer , l'ame et le cors .
Plus nete fu qu'argens ne qu'ors .
Dacïens ne l'osa desfaire , Car trop estoit de haut affaire Et estraite de hautes gens .
Mais son biau cors , qui tant ert gens , En mainte guise tormenta : Pour ce en enfer grant torment a .
Pour ce qu'estre ne voloit soie , Son blïaut , ses chiers dras de soie Sovent li faisoit despoillier , Se la faisoit batre et roillier Tant que li couroit li clers sans Et les mameles et les flans .
Quant vit qu'il ne la peut mater Ne par blandir ne par flater , Par batre ne par escorchier Et qu'ele ne plus c'un porchier Ne prisoit lui ne son affaire Et ses voloirs ne voloit faire , En chartre la fist avaler , Morir de froit et engaler , Morir de faim , morir de soif .
Mais ne prisoit une viez soif Ne chaut ne froit , painne ne laste .
Se je n'avoie si grant haste De traire a finement ceste evre , Si grant matere en li m'aoevre C'un grant livre em porroie faire .
Dacïens , qui en cuida traire En aucun tans sa volenté , En torment et en dolenté Dedens sa chartre la laissa Et a saint Vincent s'eslaissa Ausi com fait li warous leus Qui de char d'omme est familleus .
Quant devoré l'eut et maingié , A la pucele ou enfengié Avoit son corage et son cuer S'en repaira , mais a nul fuer La virge ne le volt atendre .
Josnete estoit encor et tendre , S'ot grant peür quant oï dire La desverie et le martire , La crualté et le machakre Qu'il avoit fait dou bon dyacre .
Assez plora , assez gemi .
A Jhesu Crist , son bon ami , Pria de vrai cuer et de fin Qu'il la traisist a bone fin , Et si fist il sanz plus atendre .
En la chartre fist luez descendre Angeles , archangeles , damoyseles , Saintes virges , saintes puceles , Qui en chantant l'ame enporterent ; Au roy dou ciel la presenterent .
Nuef jors fina dedens decembre , Ce nos dist sa vie et ramenbre .
Li roys dou ciel ne voloit mie Que li waroz maingast s'amie , Qui toz estoit sanglens et tainz De devorer saintes et sains .
Mout l'ama Diex et ele lui .
Ce dist sa vie , ou je le lui , Que por l'amor de Dieu conquerre , Laissa quanqu'ele avoit en terre - Pere , mere , parens , amis .
Tout son cuer eut en lui si mis Tout jeta puer quanqu'ot ou monde , Et , por ce qu'ele fu si monde Et que si mondement l'ama , En bon repoz mise l'ame a Et le cors tant honeure en terre De divers lius le fait requerre Et as haitiez et as malades .
De ses os ist uns flairs si sades Qu'encor en est plus odorans Et plus souez l'iaue corans La ou baignié furent si os .
De lui loer sui bien si os Que j'afichier os bien et dire N'iert ja mais jors que Nostre Sire Mielz n'en aint la rive et le port Et souef flair l'iaugue n'en port Et plus sade n'en soit a boire .
Legierement devommes croire , Se trop ne sommes deputaire , Puis que li cors si souef flaire , Que mout souef en flaire l'ame Et souef flaire et ieut la dame .
Quant si souef ieut la pucele , Saichiez de voir que si fait ele .
Si sainte odeur en la rose a Ou Diex dormi et reposa Et ses vertus et ses merites De sainteé sont si confites C'uns flairs en ist si tres saintismes Que s'i delite Diex meïsmes Et tuit si angele et tuit si saint .
S'il est aucuns qui a droit s'aint , Gart que de li soit toz tans pres , Car ja en lui pechiez n'escés Ne demorra , de voir le sache , Se soutilment l'odeur en sache .
Sa sainte oudeur qui odorra En ort pechié ne demorra : Toz ert curés de cors et d'ame .
Bon odorer fait tele dame .
La mere Dieu si souef ieut Que nus odorer ne la vielt De toz ses maus luez ne garisse .
N'est bone odors qui de li n'isse ; Plus soef ieut de nul piument .
La mere Dieu ieut plus piument De basme et de muguelias .
Diex , tant donné mugue li as Qu'ausi est enmuguelïee Con s'ert toute en mugue lïee .
Qui ne s'enmugue de son mugue Enmuguiez est de mugué mugue , Mais tuit cil bien s'enmuguelïent Qui entor aus son mugue lïent .
Diex doinst toz nos enmuguelit Et qu'entor nos son mugue lit .
Amen .
Cis premiers livres ci define .
La grans dame , la grans roÿne Qui dame et roÿne est de gloire , En cui honeur , en cui memoyre M'entente j'ai mise et ma cure , Doinst a toz ciaus bonne aventure Et bonne fin , quant il m'orront , Qui l'ont oïe et qui l'orront Et qui diront ici pour m'ame Le doz salu la douce dame .
Ici m'alainne viel repenre Et mon las chief , que mout ai tenre , Un petit ci recrïerai Et puis aprés recrïerai Et redirai encor avant .
De ce m'aatis bien et vant , Quant reposez serai un peu , Que remetrai les fers ou feu .
Se j'ai loisir et se je puis , Encor vaurrai puisier ou puis Qui tant est larges et parfons Rive n'i trueve nus ne fons .
La grans fontainne , la grans sorsse , Dont toute joie nos est sorsse , Si nos eslit et si nos nit Qu'el ciel puissons faire no nit Et ainz la fin si fins nos face Sans fin voions sa fine face .
Ci mes arçons est destendus ; Quant Dieu plaira , s'iert retendus .
N'ai or loisir que plus le tende , Quar il m'estuet qu'ailleurs m'entende .
Toz a s'amor nos face tendre Li piteuz roys qui sa char tendre Por nos toz en crois estendi .
Dites amen , tu autem di .
Las ! las ! las ! las ! Par grant delit Ai dusque ci chanté et lit .
Or m'a fait tel contraire Li anemis , li fel , li frois - Las ! las ! las ! las ! - qu'a haute vois Crïer m'estuet et braire .
Las ! las ! Pour quoy me remuai Quant je ma dame perdue ai , La virge Leochade , Qu'amoye tant de tout mon cuer ? Revenez tost , ma douce suer , Ma douce amie sade .
He ! mere au roy de tout le mont , Avec ta virge emblee m'ont Larron ta bele ymage , Devant cui m'ere tant ployez .
Mes las de cors afebloyez En ert tout mon aage .
Bien m'avoit dit li anemis Que je mar m'estoye entremis De cest livre ci faire , Qu'encor m'en feroit souspirer , Mes chevolz traire et detirer , Haut crïer et haut braire .
De duel me fust li cuers remis , Mais tel confort , dame , i as mis Et telz est m'esperance Que ta douceurs me secourra .
Ta douceurs sousfrir ne porra Qu'aie tel mesestance .
Pucele ou toute pitiez sourt , Se ta douceurs me fait le sourt , Brieve et courte ert ma vie .
Daigne ta virge renvoyer Qu'anemis por moy fannoyer M'a tolue et ravie .
Virge , revien sanz demourer .
Ja ne te finent de plourer Et privé et estrange .
Se je te pleur , j'ai mout grant droit .
Tes moustiers me samble orendroit Plus lais c'une viez grange .
Virge , revien sanz delaier .
Par ton moustier tout estraihier Vont criant ti malade .
Plorant me dïent li auquant : « Las ! verrons mais ne tant ne quant De sainte Leochade ? » Las ! las ! prïeus , que devenrai ? Ja mais en nul liu ne venrai Que chascuns n'en mesdie .
Petit et grant diront a fait Que la virge par mon mesfait Perdue est et perie .
Dolans prïeus ! Et que dirai ? Tant de doleur et tant d'ire ai Que ne sai , las ! que dire .
D'ire chascuns en mesdira ; Chascuns tant de duel et d'ire a Pour peu n'enrage d'ire .
Las ! las ! toz jors mais gemirai .
Noyer en Aisne je m'irai Se Diex ne me ravoie .
Las ! pour peu ne me desespoir ! Las ! las ! qu'ai dit ? Espoir ! espoir ! Ce grant duel sieut grant joie .
Anemis , bien m'as abatu , Bien m'as en grant duel embatu .
Rugiens leo , qu'a de Malice en toy quant assambler Fesis larrons pour moy embler La bele Leochade ! Trop laidement m'as esfreé , Trop laidement as hui preé : Laidement la contree As trebuchie et mis ou fanc .
Qu'ainz i eüst dis muis de sanc Qu'a force en fust portee ! Chastiaus de Vi , quar crie et brai .
Mis t'ai ou fanc , mis t'ai ou brai Quant je t'ai adiree Cele qui tout resclarcissoit .
Toz li vaus en resplendissoit Ft toute la contree .
Chastiaus de Vi , droit ai se pleur : Mis t'ai en tristresse et en pleur Quant perdue ai la gemme Dont tant estoyes honourés .
Rendez la nous , sains Honourez , Rendez la nous , no dame .
Mere Dieu , qui virge enfantas Et qui ton pere a enfant as , Plorant d'entier corage , Te deprions et clerc et lai Que nous renvoiez sanz delai Ta pucele et t'ymage .
Pour le dyable desvoier , Daigne ta virge renvoier .
Toz iert forsenez d'ire Li refrongniez , li ors camus , Se tu Te Deum laudamus Chanter nos fais et dire .
Sour cest rivage , a ceste crois Devons chasqu'an a haute vois Loer Dieu et sa mere .
Diex si piument nous regarda No damoysele nous garda Dedens ceste iaue clere .
Loomes Dieu et clerc et lai , Qui quatre jors dedens cest lai Garda nostre avoee .
A males gens l'i fist glacier Li dyables , qui esfacier Cuida sa renomee .
Envie avoit li envïeus Des biaus myracles glorïeus Que Diex pour sa pucele Faisoit et fait sanz nul sejor .
Ses nons essauce chascun jor .
Que buer nee fust ele ! Li dyables cuida son non , Qui tant par est de grant renon , Abatre par envie .
Quant si saint os furent ravi , Si tres grant duel en eut a Vi N'est nes qui le vos die .
Trop hardi furent et trop os Cil qui emblerent ses sains os Et sa fiertre quasserent .
Il par firent trop grant mesfait , S'en sont pendu , mort et desfait : Onques l'an ne passerent .
Se Diex ne fust si secourans , Aisne , qui est grans et courans , Tost l'en eüst portee .
Se Diex sour li ne s'apesast , Perdue fust , qui qu'en pesast ; Ja ne fust mais trouvee .
Bien est dyables deceüs .
Li nons la virge est plus creüs Et plus est renommee C'onques devant n'avoit esté .
Ci venrons mais chascun esté , Car ci fu retrouvee .
Les ceste croys mout doz baing a .
Trois jors ou quatre s'i baigna La virge Leochade .
Ja mais n'iert jors n'en soit plus doz Li rivagez et li pors toz , Et l'iaue plus tres sade .
De Dieu loer soions engrant Et si faisommes feste grant Chasc'an sour cest rivage .
Ja n'i venra tant mehaingniez , Se par creance i est baigniez , Ne perde son malaige .
Chasc'an a ceste inventïon Venrons ci a processïon Pour la virge honouree .
Qui ne l'aimme foz est naïs .
Tout enlumine le païs Et toute la contree .
Li haus sires qui lassus maint Tous ciaus et toutes celes maint En la gloire celestre Qui ceste joie maintenront Et qui chasqu'an ici venront Pour essaucier sa feste .
Prïons li tout sanz nul delai , A jointes mains , et clerc et lai , Que veille et daint requerre Au haute [ l .
haut ] seigneur de verité Cest païs gart d'aversité , De tempeste et de guerre .
Deprïons li tuit a la fin Qu'ele a Dieu deprit de cuer fin Qu'en cest an par sa grase De toz ses biens nous doint plenté Et qu'il envoit joie et santé Toz ciaus de ceste place .
Deprïons li ententieument Qu'au piu Dieu prit por nos piument Diex par sa grant merite A bien faire toz nous avoit Et par ses preces nous envoit Hui le Saint Esperite .
Amen .
De sainte Leocade , La virge glorïeuse , L'emmielee , la sade , La douce , la piteuse , Devons wi , ce me samble , Faire feste et memoire .
Diex nos maint touz ensamble Par ses preces en gloire .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Haute virge honoree , Dame fus de Tholete , Mais tant fus esmeree Et tant fus pure et nete C'onques ne daingnas estre Espeuse a roi n'a conte Fors au haut roi celestre Qui touz les rois seurmonte .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Pucele debonaire , N'est nus qui seüst dire La doleur , le contraire , La honte , le martire Qu'endura ta chars tenre Por sauver l'esperite .
Ce nos doit bien apenre Que haute est ta merite .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Bien i pert , virge chiere , Que por tes amis veilles .
Diex fait par ta priere Miracles et merveilles .
Nus en pelerinage Ne vient a ta chapele N'i perde sen malage Se de bon cuer t'apele .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Deus foiz , virge sacree , Nos as esté ravie .
N'en puez estre portee , Car il ne te plaist mie .
Tu aimmes la contree , Fresche rose espanie , Car mout i es amee , Honnouree et servie .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Virge , par ta requeste Consaut li rois de gloire Touz çaus qui font ta feste Et qui t'ont en memoire .
Deprie au roi celestre Qu'il gart par sa puissance Cest païs et cest estre De toute mesestance .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Leochade , deprie A la dame des angles - C'est la virge Marie , Qui siet seur les archangles - Par sa grant cortoisie Si parfez touz nos face Qu'en pardurable vie Veoir puissons sa face .
Amen .
He ! pucele sanz fiel , Prie a ten ami douz Qu'en la gloire dou ciel Nos conduie et maint touz .
Ci commence li prologues en la seconde partie A Saint Maart ou biau livraire Truis un biau livre dont biau traire Vorrai encor bele matere Et biaus mos de la bele mere Le biau signeur de paradys .
Li biaus sires qui fist jadis Parler l'anesse a Balehan Me gart d'encombrier et d'ahan Par sa douceur et par sa grace Et si parler ma bouche face Et si traitier ceste matere Gre m'en sache sa douce mere .
Encor veil dire aucune chose A la loenge de la rose , De l'escharbocle et de la gemme , De l'empeeris , de la dame , De la virge , de la pucele Qui tant est bonne et tant est bele , Pure , sainte , nete , esmeree , Tant beneoite et tant sacree Et tant bien iut et tant bien flaire Que Diex en fist son saint secraire .
Qui bien l'aimme de cuer entier Bien est entrez ou droit sentier , Ou droit chemin et en l'adrece Qui devant Dieu tout droit l'adrece .
Mout pres de Dieu , le piteuz pere , Appellit cil son lit et pere Qui de bon cuer sert la pucele Dont il volt faire chambre et cele .
Mais sachiez bien , c'en est la fins , Que dodins est et buisnars fins , Fouz escappez et durfeüs Qui ces myracles a leüs Se bien ne seit et bien ne voit Que toz li mons servir la doit Et bien ne voit tot en apert Que s'ame dampne et que Dieu pert Qui ne la sert par grant entente .
De sez myracles plus de trente Ai mis en ce premerain livre .
Puis qu'a mon chief santé me livre , Encommencier veil le secont : Talens me prent qu'ancor vos cont Ce que la letre de li conte .
Plus delitant sont si fait conte As bonnes gens , par saint Omer , Que de Renart ne de Romer Ne de Tardiu le limeçon .
La douce dame tel leçon Me doinst de li conter et lire , Si bien traitier et si bien dire Que pluiseurs gens puisse enflamer A son service bien amer .
Par mi le voir outre en irai , Mout rudement espoir dirai Con cil qui n'a pas grant savoir ; Mais sains Jeroimes fait savoir , Et bien le dit l'autoritez , Que symplement la veritez Vaut milz a dire rudement Que biau mentir et soutilment .
En ces myracles ci retraire A porfiter be plus que plaire .
Plus veil enssivre le prophete Que je ne face le poete .
Plus penre veil seur saint Jhehan Et seur saint Luc que seur Lucan .
Plus be a penre en l'Evangille Qu'en Juvenal ne qu'en Vergile .
Plus be a plaire a Nostre Dame , Et se be plus a aucune ame A s'amor sachier et atraire Par symplement le voir retraire Que je ne be a plaire as gens Par dire moz polis et gens .
Li symple mot charchié de fruit Valent mout mielz , si com je cuit , Et plus a l'ame sont vaillant Que mot agu ne mot taillant , Que pluisor dïent por renon , Ou il n'a rien se fuelles non .
As mos ou n'a point d'efficace Ne be je mie .
Fi ! qu'a ce Ne doit baer hom qui riens vaille .
Mielz vaut li grains ne fait la paille .
Ne veil a ce metre m'entente , Ne mes cuers , voir , point ne me tente .
Vous grant signeur , vous damoysel , Qui a compas et a cisel Tailliez et compassez les rimes Equivoques et leonimes , Les biauz ditiez et les biaus contes Por conter as roys et as contes , Por Dieu , ne m'escharnissiez pas Se je ne di tot a compas .
N'ai pas les mos toz compassez .
Se de biau dire me passez , Avoir n'i doi honte ne blasme .
Encor sai bien qu'aucuns me blasme Quant de tel chose m'entremet , Mais la dame por cui g'i met Ma povre cogitacïon Seit bien et voit m'entencïon .
Ele seit bien , la douce dame , Guerredon d'ome ne de fame , Se de li non , je n'en aten .
Ele seit bien je m'i enten Pour esciter celes et ceus Qu'a li servir voi pereceus .
S'aucuns mastins por ce m'abaie , Je n'en donroie un grain de baie .
N'est pas ordre , ce vont disant Par derriere li mesdisant , M'entente mete a rimoyer , Mais petit pris leur groignoier .
Se cele gre m'en vielt savoir Cui gre je be mout a avoir , Assez petit pris leur abai .
Noir moigne et blanc et gris et bai , Et tempre et tart , soir et matin , Et en roumans et en latin , Doivent loer la virge monde Par cui Diex a mondé le monde : Chascuns loer doit la Dieu mere .
Tant par sont de chaste matere Li mot sacré et beneoit Ne cuit qu'envers saint Beneoit De nule chose m'en mesface , N'il n'iert ja telz , sauve sa grace , Qu'il ost parler de rien qui mont A la dame de tout le mont .
Sainte ne sains n'ose acuser Nului qu'ele veille escuser N'escuser chose qu'ele acust .
Mout li depri qu'ele m'escust Envers celui qui tout acuse , Nes li folz penssers , et encuse .
Ja cest affaire n'enpreïsse S'uns de ces grans maistres veïsse Qui son estude i volsist metre , Mais ne s'en veilent entremetre Por ce qu'il voient , c'est la some , Que chevalier , prince et haut homme Aimment mais mielz atruperies , Risees , gas et truferies , Sons et sonnés , fables et faintes Que vies de sains ne de saintes .
Longues fables et sermons cors Demandent mais aval ces cors .
Larges mençoignes , bordes amples Aimment mais mielz que les essamples Ne les bons dis de l'Escriture .
De la parole Dieu n'ont cure Cil haut signeur , ces hautes dames .
De la refectïon as ames N'ont mais ces riches gens talent .
Bien escitent a mautalent , A grant coroz et a grant ire Le grant seignor qui bien seit dire En l'Evangille , ou il parole , Qui de Dieu est s'ot sa parole .
N'est pas de Dieu , mais de dyable Qui heit sermon et aimme fable .
Qui de Dieu est et de s'escole , Quant anoncier oit sa parole , L'oreille de son cuer aoevre , Se la reçoit et met a oevre , Et tant li siet et tant li plaist S'ame en saole toute et paist .
Il n'est nus hom tant dissolus , Tant trenchans ne tant esmolus , S'oit volentiers la Dieu parole , Ne le retraie d'uevre fole .
Ele est tant nete , ele est tant pure Tout le netoie et tout l'espure ; Si le chastie , si l'amende Ne laist en lui tache ne mende .
La Dieu parole grant bien fait : Tuit cil qui l'aiment sont refait .
A Dieu servir le cors esprent Et l'ame ou ciel la voie aprent .
Fole parole rest si male L'ame en enfer rue et avale .
Vainne parole l'esperite Assez souvent a mal escite .
Sachiez de voir , vos qui oez Les mos soilliez et emboez , Felonnies , detractïons , Vostre vie , vostre actïons Est mout malvaise et mout amere ; A Dieu desplaist et a sa mere .
Saichiez que Diex a voz s'aïre Quant les bordes qui vos font rire Faitez escrire et escrisiez Et les bons livres despisiez Qui le voir dïent et retraient .
Cil grant signeur cialz avant traient Et cialz enchappent et enjupent Qui les atruppes leur atruppent .
Cil en enfer vont enjuppant Qui vont tex juppes enjuppant .
Por Dieu , seigneur atruppeür , De vos ames aiez peür : Tant atruppez d'atruperiez Que vos ames ierent peries .
Saichiez le bien certainnement Que l'ame ocist bouche qui ment Li menteür en enfer boutent Et auz et cialz qui les escoutent .
Por ce les fait mal escouter .
Arrier les doit chascuns bouter .
Bien a crevez les iex dou cuer , Bien jete s'ame et rue puer Et vie mainne trop amere Cil qui de Dieu et de sa mere Toz tanz parler volentiers n'ot .
Voir sour celui nul bien n'en not , Ne nus nul bien n'i puet noter , Qui roteries ot roter Plus volentiers un roteür Que de la mere au sauveür Un bel myracle reciter .
Tuit nos devomes deliter En recorder ses grans douceurs .
C'est li refuis as pecheürs , C'est li solas , c'est li confors A toz foibles et a toz fors ; C'est li mires , c'est la mecine , C'est li conduis , c'est la pecine Dont toz li mondes est curez .
Trop par est cil desseürez Qui mout n'a chier quanqu'a li monte .
Toutes douceurs passe et sormonte La grans douceurs qui de li vient .
Certes bien siet et bien avient A preudomme et a preudefamme Souvent parot de Nostre Dame Et volentiers parler en oie , Quar de li sourt toute no joie .
Qui tres bien l'aimme , il la renomme Mout volontiers souvent et nomme .
L'autoritez qui de ce touche Dit qu'il convient parler la bouche De l'abondance de son cuer .
Avenir ne puet a nul fuer Qui ou cuer l'a ne l'ait en bouche .
Langue qui volentiers l'atouche Soit beneoite , si est ele .
He ! mere Dieu , virge pucele , Com il te fait bon atouchier Et au lever et au couchier ! Bouche est trop fole qui bouchie Touche devant que t'ait touchie .
Qui de bon cuer , dame , te touche , Tu li refais toute la bouche Et tout le cuer li adoucis .
Dame , enmieliez est et soutis Tes sades nons en toz les biens .
Douce dame , seur toutes riens Iez douce et sade et savoureuse .
Virge pucele glorïeuse , Virge seur toutes autres digne , Bien se conroie , bien se digne Et bien se refait et saoule Et bien dyable engigne et boule Qui ton doz non souvent reclaimme , Qui bien te sert et qui bien t'aimme .
Et mout fait cil grant cortoisie Qui en son tans et en sa vie , S'il le set faire , de toy dit Aucun bon mot , aucun bon dit .
Cil et celes qui estudïent En aucun bien que de toy dïent , Il m'est avis qu'il font que saige Et mout metent en bon usaige Et leur entente et leur pensee .
He ! mere Dieu , qui encensee Et honouree iez des sainz angeles Et qui loee iez des archangeles En paradys et jor et nuit , Je te depri qu'il ne t'anuit Se te loe m'indigne bouche Et ton doz non souvent atouche .
Tres douce mere au sauveür , Loenge en bouche a pecheür , Ce sai ge bien , n'est mie bele .
Douce virge , douce pucele , Pour ce que te plaise la moye , A toy amer mon cuer amoye Et me netoye de toz vicez .
Dame , encor soye folz et nices , De toy parol mout fïement .
Presomptïon et hardement , Pucele douce , met en moy La grant douceur que sent en toy .
Bien sai , bien sai , pucele monde , Tant est ou ciel , tant est ou monde Grans ta hautece et t'excellence Qu'il n'est ne bouche n'eloquence A toy loer qui puist souffire ; Mais , toutes voiez , qui seit dire Aucun bien de toy et retraire Pour esciter et por atraire Aucunes gens a ton service , Tant par iez plainne de franchise Que cuit et croy bon gre l'en saches Et a t'amor plus tost l'en saiches .
Qui s'aimme point , qui point s'a chier , A t'amor doit chascuns sachier .
A toy loer , pucele gente , Doit chascuns clers metre s'entente .
Chascuns ton non doit soushaucier Et souslever et essaucier .
Por Dieu , tuit clerc petit et grant , Soions engrez , soions engrant , Soions ardant , soions espris De la pucele de grant pris Loer adez soir et matin Et en roumains et en latin .
Chantons de li sons et sonnés .
Ne soit ne clers ne clerçonnés Qui ne la serve et aint et lot .
De Tyebregon et d'Emmelot Laissons ester les chançonnetes , Car ne sont pas leurs chanchons netes .
Clers bien a Dieu bouté arriere , Bien est entrez en la charriere Qui en enfer droit le charroye Qui de Maret et de Maroye , Qui le guille , qui le sousprent , Qui en enfer la voie aprent , Chante et deduit plus volentiers Que de celi qui les sentiers Dou ciel aprent a ses amis .
Clers bien a Dieu arriere mis Et bien li torne les talons Et bien roncis et estalons Devient as yvez le dyable Qui lait la dame esperitable Pour ces garces , por ces ribaudes Qui affrontees sont et baudes Et poignans plus que chauchetrepe .
Dyables saut , dyables trepe Et trop demainne grant baudoire Quant puet un clerc ou un provoire , Qui dire doit les Dieu paroles , Faire chanter chans de karoles Dire gabois et legeries Et chanter chans de lecheries .
Il m'est avis que sainte bouche Qui le cors Dieu baise et atouche Ne devroit ja mençoignes dire Ne vanité chanter ne lire .
Quant gens letrees sont ensamble , Plus grans deduis est , ce me samble , De raconter vraies estoyres , Bons essamples , paroles voires Et de retraire les sains fais Des sains hommes et des parfais , De parler de sains et de saintes Que de truffer truffes et faintes .
Laissons les chans qui rien ne valent Et les mençoignes qui avalent L'ame es tenebrez la desoz .
Chantons les chans piteuz et doz Et les conduis de Nostre Dame .
Bien seurmontee aroit sa game Et bien dyable enchanteroit Qui por s'amor tant chanteroit Ses bons amis estre peüst Et tant que s'ame repeüst De la gloyre de paradys .
Mais mal par tot tant par a dis Entre quarante n'en voy mie Qui de li veillent faire amie .
Mielz aimment mais l'amor amere Que l'amor douce la Dieu mere .
Le basme laissent et le miel , Le venin prennent et le fiel .
Comme li lai , au mal s'eslaissent Et por Marot Marie laissent .
Ce font li fol , mais li bien sage Tornent a li tout leur corage ; Sour toute amor la soie eslisent , Souvent de li chantent et lisent .
Leü en ai tant que ma teste Bien me tesmoigne et bien m'ateste Que toz sui vains et toz lassez , Mais j'ere ja toz repassez S'un petitet chanter , par m'ame , Puis des doz chans la douce dame .
Ainçoys que dou livre secont Riens vos die ne riens vos cont , Talens me prent que de li chant Et novel dit et novel chant .
Pour vos esbatre et deporter Et por mon chief reconforter , Chanter en veil par grant deport , Car en ses chans mout me deport .
En ses doz chans a deport tant Que je m'i vois mout deportant .
En li servir qui se deporte Dou ciel a s'ame oevre la porte .
Que cele ou tant de deport a , Qui toz depors nuef moys porta , A la fin toz nos daint porter En paradys por deporter .
Or entendez par grant deport Comment pour li je me deport .
Pour la pucele en chantant me deport Qui tous depors et toute joie aporte .
Mout se deporte en deportant deport En li porter honneur qui se deporte .
Ne puet venir n'ariver a droit port Qui ne la sert et honeur ne li porte , Car c'est li pons et la planche et la porte De paradys , ou tout sont li deport .
Dame de cui sont tout bien recordé , Ramentoy moy a ton fil et racorde .
Trop m'ont a lui mi pechié descordé .
Plorant te pri que tu faces l'acorde .
Pucele , a toy vont tuit li descordé , Car la doys iez de pais et de concorde .
Flunz de douceur , flunz de misericorde , Quant te plaira , tost m'avras acordé .
Pucele ou tuit queurent li desvoié , Toz desvoiez a droite voie avoie .
Maint esgaré a par toy ravoyé Li roys qui est veritez , vie et voye .
Dame par cui sont tout bien envoyé , Tel volenté de toi servir m'envoie Qu'en paradys ta clere face voye .
Ravoie moi : lonc tans ai forvoié .
Porte dou ciel , pucele de grant pris , Com buer fu nez qui t'aimme et sert et prise ! A toy servir s'est tost aers et pris Cui ta douceurs , douce dame , a aprise .
Qui de t'amor , fleur de pris , est espris Toutes amors tost desdaingne et desprise .
Qui bien te sert , pucele bien aprise , Ja de mort n'iert engingniez ne souspris .
Dame , tant fus par pensee et par fais Esmeree , nete et pure et parfaite Que de ta char volt li roys estre fais Qui de nïent toute chose avoit faite .
Dame , par toy estains fu li mesfais Qu'Eve avoit fait , qui tant s'estoit mesfaite .
Par ta douceur a ton doz fil m'afaite Des grans pechiez dont vers lui sui mesfais .
Mere Dieu , virge senee , Nee fus en plain croissant : Croissant va tant ta renonmee Nonmee iés seur tout renon .
Toi renom , Toi lo , toi vois aourant .
Ourant te quier de cuer fin Qu'a la fin Te truist m'ame secourant .
Dame qui mondas le monde , Monde si m'ame en cest mont Que mont lasus la lasse inmonde .
Monde virge , qui te sert Tant desert Que Diex ou ciel le semont .
Le mont a bien seurmonté : Tuit monté Vont li tien lasus amont .
Mere Dieu , de nostre amere Mere la pais pourtraitas .
Trait as le monde de misere .
Mis ere Adans et si fil En essil Quant a Dieu les affaitas .
Fait as la pais dou mesfait Qu'Eve eut fait , Virge qui Dieu alaitas .
Touz biens fust touz tanz en seve S'Eve tant n'eüst mespris .
Bien pris fumes tuit a la feve , Eve , par ten eschevez .
Sans chevez En jut Diex por ses amis .
Se mis n'en fust en un fust , Chascuns fust En enfer ars et remis .
En tes flans , virge pucele , Cele fist Diex et reclus ; Reclus i fu com en s'ancele .
Celle fierce iés dont Diex trait Le fort trait Dont diables fu confus .
Tu fus la fierce couranz Secouranz Dont en l'angle fu conclus .
Em sen angle par mesfaire Faire conclus ne nous lai .
Ou lai d'enfer par trop mestraire Traire nous vieut anemis .
Seur toi mis Avons no giu clerc et lai .
Je l'ai perdu par mestrait S'un bon trait Ne m'ensaingnes sanz delai .
Pucele de haut affaire , A faire men giu enpren .
Repren moi tost quant weil mestraire .
Traire sanz toi ne poons .
Tes poons , Fierce Dieu , a traire apren Et pren de nos si grant roi Qu'au grant roi Traire puissons tuit .
Amen .
Amors , dont sui espris , De chanter me semont .
Celi lo , celi pris Qui le pris a dou mont .
De prisier son grant pris Pluiseurs fois espris m'ont Li bien qu'en ai apris .
Or li pri si me mont , Si me laist m'emme mont Ou deliteus pourpris Qu'a pourpris la amont .
Paradys bien porprent Et bien i fait son lit Qui Nostre Dame emprent A servir par delit .
L'anemi bien sousprent Qui de li chante et lit .
Sainte Escriture aprent Que chascuns s'i delit .
N'est nus qui pechiez lit , S'a li servir se prent , Ne l'en giet et deslit .
Nus n'est tant englüez D'ors vices ne soilliez Tost ne soit essuiez S'il l'apele , iex moilliez .
Sovent la salüez A genolz despoilliez Tant que tuit tressüez Vous i agenoilliez .
Batez vos et roilliez Et la char ainz tüez Qu'ou feu d'enfer boulliez .
Le siecle et les degras De la char laissons tuit , Que plus que werreglas Glace siecles et fuit .
Trop cher vent ses soulas ; Je n'i voi point de fruit .
Qui que l'aint , je le has .
Ne lo c'on s'i apuit , Mais plourant jor et nuit Celi tendons les bras Qui tot le mont conduit .
Pucele en cui Jhesus Prinst incarnatïon , Envoye nos ça jus Vraie confessïon Et si fai tant lassus Par t'intercessïon De nos toz ne voist nus En la grant arsïon N'en la dampnatïon Ubi erit fletus Et stridor dentium .
D'une amor coie et serie Chanter weil serïement .
Gart vilains ne m'escout mie Sour escommenïement .
Nus qui aint vilainement Ceste chanson ne comment : N'est pas dignes qu'il en die Nes le refrait seulement .
Vilainnes gens , Vous ne les sentez mie , Les dous maus que je sent .
L'amors , la joians joïe , M'esjoïst joieusement .
Toute joie est esjoïe Par son esjoïssement .
Joïssons la durement Et si l'amons doucement .
Qui sa douceur a sentie Dire puet bien vraiement : Vilainnes gens , Vous ne les sentez mie , Les dous maus que je sent .
N'a pas Marot , mes Marie Cele a non que represent .
Maros l'ame mesmarie , Marie en fait Dieu present .
Saichent futur et present Nus ne l'aimme ou tans present , Quant il part de ceste vie , Qu'a son doz fil nel present .
Vilainnes gens , Vous ne les sentez mie , Les dous maus que je sent .
Amons la rose espanie Ou Diex prist aombrement .
Qui ne l'aimme n'esgart mie Le ciel ne le firmament .
Qui bien ne l'aimme erranment Crit li merci , si l'ament .
Qui ne l'aimme gart ne rie , Mais toz tans pleurt et lament .
Vilainnes gens , Vous ne les sentez mie , Les dous maus que je sent .
Amons tuit la vraie amie Qui la voie ou ciel aprent .
Laissons l'amie anemie Qui l'ame engigne et sousprent .
Qui fole amor entreprent Adez peche , adez mesprent , Adez sert et adez prie , Assez done et petit prent .
Vilainnes gens , Vous ne les sentez mie , Les doz maus que je sent .
Hui matin a l'ajornee Toute m'ambleüre Chevauchai par une pree .
Par bone aventure Une flourete ai trovee Gente de faiture .
En la fleur qui tant m'agree Tournai luez ma cure .
Adonc fis Vers dusqu'a sis De la fleur de paradis .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
Qui que chant de Marïete , Je chant de Marie .
Chascun an li doi par dete Une raverdie .
C'est la fleurs , la vïolete , La rose espanie , Qui tele odeur done et jete Toz noz rasasie .
Haute odeur Sour tote fleur A la mere au haut seigneur .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
Chant Robins des robardeles , Chant li sos des sotes , Mais tu , clers qui chantez d'eles , Certes tu rasotes ! Laissons ces viés pastoreles , Ces vielles riotes ; Si chantons chançons noveles , Biax dis , beles notes De la fleur Dont sanz sejor Chantent angele nuit et jor .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
Laissons tuit le fol usage D'amor qui foloie .
Sovent paie le musage Qui trop i coloye .
Amons la bele , la sage , La douce , la coye Qui tant est de franc corage Nului ne fannoye .
En apert Se dampne et pert Qui ne l'aimme , honeure et sert .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
Amons tuit la fresche rose , La fleur espanie En cui Sainz Espirs repose .
N'i a tele amie ! Celui qui l'aimme et alose N'entroublie mie , Ainz li done a la parclose Pardurable vie .
Le pourpris Dou ciel a pris Qui de s'amor est espris .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
A la fin pri la roÿne , La dame dou monde , Qui est la doys , la pechine Qui tot cure et monde , Qu'ele lait m'ame orphenine , M'ame orde et immonde , Si qu'a la fin soit bien fine , Bien pure et bien monde , Et nos toz De ça desoz Daint mener ou païs dous .
Chascun lo Qu'il l'aint et lot .
O ! O ! N'i a tel dorenlot ! Pour voir , tot a un mot , Sache qui m'ot Mar voit , mar ot Qui lait Marie pour Marot .
Ja pour yver , pour noif ne pour gelee N'iere esbaubis , pereceus , mus ne mas Que je ne chant de la dame honouree Qui Jhesu Crist porta entre ses bras .
Chascun an fas de la virge sacree Un son nouvel , dont tout l'an me solas .
Dire puet bien qui a s'amor bien bee : « Vous ne sentez mie Les dous maus d'amer Aussi com je fas .
» Ne devroit pas amors estre apelee L'amors de coy li cors a les degras .
Quant l'ame en est sanz finement dampnee , N'est pas amors , ainz est guille et baras .
Por ce pourchas l'amor bone eüree Dont l'ame atent a toz jors les solas : Si faite amors m'atalente et agree .
Vous ne sentez mie Les dous maus d'amer Aussi com je fas .
Vous qui amez la grant rose espanie Ou Sainz Espirs se reposa et jut , Vos en arez la pardurable vie Mais que vos cuers ne se varit et mut .
Vos qui par truc amez et par boisdie , Sachiez qu'a Dieu vostre amor flaire et put ; Dampnez serez par vostre lecerie .
Pour Dieu , traez vos en la , Vos qui n'amez mie .
Qui vieut avoir bien savoureuse amie , Aint de vrai cuer , ne ja ne s'en remut Celi dont Diex parla par Ysaïe , Qui de Jesse burjona , naist et crut , Get puer et rut amour de vilenie , De fole amor die adés « tprout ! » et « trut ! » Et puis aprés tout hardïement die : « Pour Dieu , traez vos en la , Vos qui n'amez mie .
» Querons le grain , laissons aler la paille ; Laissons l'amer qui tout l'ame et l'avoir , S'amons celi de cuer et de coraille Sanz cui amor nus ne puet Dieu avoir .
Cil fait savoir qui pour s'amor travaille .
Nus ne l'aimme , ce sachiez bien de voir , Si tres petit que mil tans mieuz n'en vaille .
Toutes les eures que je pens a li En cuit je mieuz valoir , En doi je mieuz valoir .
Dame cui Diex et touz li mondes prise , Mout volontiers vos lo , pris et renom .
Pour vostre amor , qui m'esprent et atise , Pluseurs foiz ai fait maint dit et maint son .
En guerredon requier a vo franchise De vostre amour autant com un suiron .
Tant en vaut mieuz que touz li ors de Frise .
Douce dame , car m'amez ! Ja ne pris je se vos non .
Vostre amor a , dame , telle efficace Que nus n'en a si petite parçon Dou roi dou ciel n'ait l'amor et la grace .
Pour ce servir et amer vos doit on .
N'est , voir , nus hom cui li douz Diex tant hace N'en ait merci s'il vos sert de cuer bon .
Nus ne vos sert qui bone fin ne face .
Qui donrai je mes amors , Mere Dieu , s'a vos non ? Ma vïele Vïeler vieut un biau son De la bele Qui seur toutes a biau non , En cui Diex devenir hom Vout jadis , Dont chantent en paradis Angle et arcangle a haut ton .
Qui de s'ame Vieut oster le fiel amer Nostre Dame Doit jour et nuit reclamer .
Fole amor , por li amer , Jetons puer .
Qui ne l'aimme de douz cuer Bien se puet chetif clamer .
Cil et celle Qui sert par devocïon La pucele Ou prist incarnacïon Por nostre redemptïon Li douz Diex Sen lit a ja fait es ciex ; Chambre i a et manssïon .
Fresche rose , Fleur de lis , fleur d'esglentier , Qui t'alose , Aimme et sert de cuer entier Bien a trouvé le sentier De lasus , Mais loinz en sont et ensus Cil qui ne sont ti rentier .
Virge monde Par cui Diex monda le mont , Si me monde Qu'en paradis m'emme mont .
Ti ami ont bien le mont Seurmonté ; Ti ami vont tout monté Devant Dieu lassus amont .
Porte dou ciel , De paradis planche et ponz , Sourse de miel , De douceur pecine et fonz , D'enfer , qui tant est parfonz , Nous desfen .
Qui nou crient peu a de sen , Car n'i a rive ne fonz .
Douce dame , Par mout vraie entencïon Cors et ame Met je en ta protectïon .
Prie sanz delatïon Ten fil douz Qu'il nos face vivre touz In terra viventium .
Amen .
De l'empeeris qui garda sa chasteé contre mout de temptations As sages dist et fait savoir Li sages livres de savoir Qu'a la paour de Dieu commence L'initïons de sapïence .
Discrés et sages est sans doute Qui bien crient Dieu et bien le doute : Qui bien crient Dieu bien est parfais ; Qui bien crient Dieu en toz ses fais Garde toz tans chose ne face Dont envers lui rien se mesface .
Hom qui toz tans est peüreus Beneois est et eüreus .
Qui Dieu ne crient , sachiez sans doute , Nul mal a faire ne redoute .
Qui doute Dieu par tout doute a .
D'une empeerris qui douta De tout son cuer , de toute s'ame Nostre Signeur et Nostre Dame Et qui mout ama chasteé En jonece et en jone aé Un bel miracle weil retraire Et en rommans de latin traire .
L'empeerris dou grant empire Qui toz tans croist n'onques n'empire , Qui la sorse est de chasteé , Fontainne et doiz de netteé Si le me face reciter Qu'a chasteé puisse esciter Ces grans signeurs et ces grans dames Qui por les cors perdent les ames Et en enfer les enlandonnent Par le frain qu'au cors abandonnent ; Les las de cors ont si tenriers Que les ames laissent en riers .
La letre dit qu'a ce tempoire Que li tres grans princes de gloyre Qui seur touz princes vit et regne Le grant empire , le grant regne De Rome , volt a lui sosmetre Et par le sanc , selonc la letre , Des apostres edefia Rome a sa foy et dedia , Un empereür eut a Romme Mout bien creant et mout preudomme Et de mout grant auctorité .
Dame de grant nobilité , Josne pucele , avoit a fame .
De sa biauté couroit grant famme .
L'empeeris , la damoysele , Par defors fu plaisanz et bele De cors , de bras , de mains , de vis ; Et se par dedens vos devis La biauté de la bele dame , Plus que de cors bele fu d'ame , Car Dieu douta de tout son cuer Et il ne puet estre a nul fuer , Se bien douta son creator , Dedens ne fust de bel atour , Car en bon cuer qui Dieu bien doute Toz biens s'asamble touz sanz doute .
Bele fu ens , bele fu fors , Bel ot le cuer , bel ot le cors , Quar Dieu douta tant et cremi Que de tous vices l'escremi Et tint son cors en neteé .
Ele ama tant sa chasteé Que , pour garder con nete et sage La loyalté de mariage , D'aversité tant endura Que cuer felon et cuer dur a Qui ot ses grans adversitez Se de pitié n'est escitez .
L'empeeris fu gente et bele .
Encore estoit josne pucele Quant l'empereres l'espousa .
Sains Esperis les arrousa Si doucement de sa rousee , Luez qu'il l'ot prise et espousee , Qu'il l'ama tant et ele lui C'une chose furent andui : Diversité n'eut nule entr'eus , Mais tout ausi con dit sains Peus Sa fame ama tant l'emperere Pour li laissa et pere et mere Et furent dui en une char .
Qui tient mariage a eschar Et qui le desront et devise Dieu escharnist et Sainte Eglyse .
On ne doit fraindre ne desjoindre Ce qu'assambler vielt Diex et joindre , Se trop n'i est granz li meschiés .
De sa fame est chascuns hons chiés , Ce dit sainz Polz , qui le devise , Si con Diex chiez de Sainte Eglise , Et ausi , selonc les escris , Amer la doit com Jhesu Cris Sainte Eglise , pour cui sousfri Mort en la crois ou il s'ouffri ; Et si com a Dieu , c'est la somme , Doit sougite estre fame a homme .
Et li hom doit amer sa fame Autant com fait son cors et s'ame ; Et , se mout ne l'aimme et honneure , Dieu escharnist , lui deshonneure .
Mout bone vie andui menerent Et mout loialment s'entr'amerent L'emperere et l'empereris .
Tant les ama Sainz Esperis Et andeus si les espira Que leur empires n'empira A leur tans point ne ne descrut , Ainz amenda assez et crut .
A leur tans mout autorisierent Crestïenté et essaucierent .
Et nequedent , si com moy samble , Ne furent pas lonc tanz ensamble , Car il avint , si com Dieu pleut , Que volenté l'emperere eut De sainz et saintes viseter .
Pour l'ame ou ciel faire habiter , Travillier volt le cors en terre En viseter et en requerre Par divers liuz , par païs mains , Et loinz et pres , saintes et sains .
Pour requerre son creator , Fait l'emperere grant ator : Assez assamble or et argent , Assez assamble bele gent Et richement mout s'apareille .
Puis prent congié a sa pareille Et d'un sien frere mout li proye .
L'empeeris mout s'en esfroye Et mout volontiers le chosast De ce voyage s'ele osast .
Plourant s'en part li emperere .
Son grant empire et son biau frere Commande a Dieu et a sa fame .
Mout demeure triste la dame : Assez souspire , assez lamente Et mout durement se demente .
Et nepourquant , quant ses bons sire Partis s'en est , son grant empire Tient en mout grant prosperité .
Mout est plainne de charité , Mout aimme Dieu et Sainte Eglyse .
La mere au roy qui tout justise Honneure et sert de bon corage .
A nus genolz devant s'ymage Souvent gemist et souvent pleure .
Mout aimme , chierist et honneure Le biau frere son biau signeur .
Ele li porte honeur grigneur Que ne saroit nule autre faire , Car tant est franche et debonaire , Saige , cortoyse et bien aprise Que renommee plus la prise Que toutes celes de l'empire .
Pour ce que l'en pria ses sire , Tant le chierist , honeure et aimme « Biau tres doz frere » adez le claimme .
Li vallés ert de tel biauté Ne cuit qu'en une royauté Plus bel ne plus plaisant eüst S'anemis ne le deceüst ; Mais dyables , qui decevans , Qui soutilz et apercevans Et promptes est en tous malices , Fist tant qu'il fu musars et nices .
Bien decevoir cuida par lui Assez plus tost que par nului L'empeeris , la sainte dame , Car il seit bien quant pres de fame Puet josnes hom estre assejor Et il la tente nuit et jor , Petit avient qu'ele ne chaie .
Puis qu'om et fame sont en chaie Et li uns voit l'autre souvent , La lettre m'a bien en couvent Glacier les estuet et chaoir Se Diex nel fait par son pooir .
Par le vallet , qui tant est biaus , Vielt dyables de ses cembiaus La bone dame encembeler Et guiller s'ame et tremeler .
Mout ert li vallés biaus et gens , Estrais et nez de hautez gens , Mais dyables tant l'enlaidy Et tant le fist sot et braidi Qu'amer li fist d'amor amere La fame son signor , son frere .
N'aimme tant rien en tout le monde .
Tant la voit gente , bele et blonde Qu'il estudie et pense a li Tant qu'a le vis tout empali .
Ses vis li plaist tant et sa face Que li siens vis tous en esface .
Ce le fait noir , ce le fait lait Qu'il la voit blanche comme lait .
Si l'a soufflé li anemis Qu'el cors li a tel brasier mis Qui si l'embrase et si l'esprent Qu'a lui meïsme bien aprent De quel brasier cil sont espris De fole amor qui sont souspris .
L'empeeris , la sainte fame , Ne set nïent de l'ardant flame Dont a le cuer cil embrasé .
Souvent le voit si tresvasé Que toute en est esprise d'ire .
Sa grant doleur n'ose pas dire Li vallez a l'enmpeeris , Car il crient mout ne soyt peris Si tost com ele le sara .
Ses cuers li dist que ja n'ara Dou mal qu'il porte si tres fort Par li remede ne confort .
Bien seit qu'ele est si sainte fame Ainz se lairoit en une flame Rostir , bruïr et graïllier Son cors daignast tant avillier , Pour rien nule c'on li donast , Qu'ele a nului s'abandonnast Ne tort fesist l'empereor .
Et de ce rest en grant freor Qu'il voit qu'ele est fame son frere Et si seit bien se l'emperere Ooit le vent de cest affaire , De lui justice feroyt faire Si grant com porpenser saroit .
Bien seit ja mais s'amor n'aroyt S'il en ooit un mot tentir .
Par ce se cuide repentir Et par ensi contrepenser Cuide son cuer vaintre et tenser .
Ne dort en lit ne ne repose , Ses sens a sa folie oppose Et bien le prueve a lui meesmes Que ses affaires est trop pesmes .
Sens le chastie , blasme et chose Quant pense nes a ceste chose , Mais , luez qu'avant revient folie , Si le deçoit , si l'ennolie Tout tient a truffe et tout a trueve Quanque raisons li mostre et prueve .
Folie si a lui le sache Ne prise riens que savoirs sache .
Ses sens a lui jor et nuit tence , Et nequedent ne fait en ce Se nuire non .
Humains savoirs Nus faus ne seit amer , c'est voirs , Par ce que riens ne seit penser .
Legierement se puet tenser , Mais li sages tant subtelie Que par son sens s'enlace et lie , Quar il ne puet estre a nul fuer Qu'il n'ait emprainte ou fons dou cuer Et seelee en son corage Cele samblance , cele ymage Ou estudie adez et pense ; Por ce trop a envis se tense .
J'apel ci sens subtilité : Sages selonc la verité N'est nus se Dieu ne crient et doute .
Tost qui Dieu crient fors de lui boute Et fol pensé et fol delit , Mais cil de cui cis livres lit Sages n'ert pas de tel savoir .
Qui sages est bien puet savoir Se sages fust de saige sens , Ja ne s'asentist ses assens Que d'amor dame requesist Ou tant religïon veïst .
Folie fist dou reveler , Mais amors ne se puet celer Ne plus que fait alesne en sac .
Tost ront la corde de son bac Et tost rompues a ses resnes Cui amors point de ses alesnes .
Mout i mist ainz qu'il l'osast dire , Con cil qui doutoit l'escondire , Mais a la fin se descouvri Et son corage li ouvri .
La dame un jor est en la sale .
Son serorge voit taint et pale , Se li demande dont ç'avient Que ses vis si pales devient .
Cielz qui la va mout remyrant A traitis mox , en souspirant , Respont : « Dame , n'est pas merveille Se ma face clere et vermeille Est devenue pale et tainte : Vostre face a la moye estainte , Vostre clers vis le mien esface .
Vostre biaus cors , vo bele face , Vostre valeurs , vostre grans pris De vostre amor m'ont si espris Que ne puis vivre ne durer .
Vostre amors me fait endurer Tant tristre moys et tant tristre an Que plus sui tristres de Tristran .
Plus vos aim , dame , et plus i be Que Pyramus n'ama Tysbé Ne que Tristrans Ysor la blonde .
Ainc nus amans qui fust ou monde Ne nus vivans tant n'ama fame Com je vos aim , ma douce dame .
Si fort m'esprent , si fort m'atise Vo grant biauté , vo gentelysse Dormir ne puis , mengier ne boyre .
Vos ne porrïez , dame , croyre , Ce sai je bien seürement , Com je vos aim tres durement .
Dame , en vos ai si mis mon cuer Que tout le mont veil jeter puer Pour faire tout vostre plaisir .
- Frere , atant vos poez taisir , Ce dist la dame en sousriant .
Trop par avez povre esciant Quant vos amez vostre serorge .
Ja , se Dieu plaist , a nul jor ge Cure n'arai de tel amer .
En tele amor a trop d'amer ; Tele amors est dure et amere .
Bien me disïez , biaus doz frere , Que vos m'amïez durement : Frere , sachiez seürement Que l'amors est voyrement dure Qui l'ame ardoir fait en l'ardure Qui dure autant com Diex durra .
Ja mes cuers certes n'endurra , Ne li doz Diex ja ne l'endurt , Si dure amors entre nous durt .
» L'empeeris , la sage dame , Chastïé l'a com saige fame .
Le fol la saige chastia , Et quequ'ele le chastie , « A ! Fait ele a lui , biaus tres doz frere , Se savoit ore l'emperere Que m'euïssiez de ce requise , Vos avrïez certes aquise Sanz fin son mautalent et s'ire .
Mais , se Dieu plaist , ja voir messire - N'en soiez ja en nul esfroy - Ne le sara nul jor par moy , Ne ja de ce ne vos tamez Que mains chieris ne mains amez Soyes de moy ne que devant .
Pour mon signeur en mon devant Vos garderoye et en mon saim , Mais j'ai vers lui le cuer si saim Ne connoistrai ne ne connui , Se Dieu plaist , homme fors que lui .
Vostre deduit ailleurs querrez ! Et loinz et pres mout trouverez Beles dames et bien polies Ou porrez faire vos foliez .
» Ainsi la dame l'a repris , Mais cil est tant de li souspris Quant plus le chastie et reprent Tant plus l'embrase et plus l'esprent .
Tout ce ne vaut une cenele .
Li charbons vis et l'estincele Qui si l'alume et si l'esprent Si l'avulle , si le sousprent Ne puet alleurs metre s'entente , Mais jor et nuit la prie et tente Si comme cilz qui assejor Est avec li et nuit et jor .
Ne seit ou tourt l'empeeris .
Or la consaut Sains Esperis , Car s'ele arriere ne le chasce , Mout porra tost glacier s'eschace .
N'est nule fame , tant soit sage , S'ele reçoit souvent message N'ele oit souvent paroles vainnes , Ne li remüent tost les vainnes Et ne deviengne a la fin fole .
N'en doit oïr nes la parole Qui talent n'a de faire l'uevre .
Qui pres de lui lait la culuevre , Aucune fois mort ele ou point .
Aucune fois trueve on en point , Se myracle n'est ou merveille , Fame qui volentiers oreille .
Nou di pour ce que garde eüst , Pour rien que cil dire seüst , L'empeeris , la Dieu amie : Le rosel ne resamble mie Qui a tous vens vaintre se laisse Et pour chascun se ploie et plaisse .
Ici me samble que je voie Que ne vont pas tout une voie Ne ne sont pas tout d'un acort L'empeeris dont je recort Et la fame Phutyfaron , Qui Joseph au tans Pharaon Pour sa biauté esforcier volt .
Cele a Joseph son mantel tolt Et mout le prie et mout l'asproye .
Ceste est prïee , cele proye ; Cele requiert , ceste est requise .
Ceste doit bien avoir aquise L'amor de Dieu , et si a ele , Qui tant est gente et tant est bele Et si se garde en sa jovente Que vens n'orages ne tormente Mouvoir ne püent sa maison .
En cesti a sens et raison , Mais en celi n'en avoit point .
Li jovencialz souvent la point Et par parole et par samblant ; Souvent li dit tout en tranblant Con cil qui l'aimme , crient et doute Morir l'estuet sanz nule doute S'ele de lui n'a tost pitié .
Cele qui de grant amistié L'aimme pour l'amor de son frere Grant pitié a de sa misere ; Bien aperçoit a son affaire Qu'il l'aimme tant ne seit que faire .
Ne seit la dame qu'ele en face : Bien seit que s'ele le dechace Et s'ele en sus de lui l'esfroye , Il n'iert ja nus qui cuit ne croye Qu'ele le face pour tel chose , Et nequedent souvent la chose Ses cuers de ce qu'ele l'escoute .
Bien voit s'envers lui n'est estoute Qu'ele n'en iert ja mais delivre .
Lors li desfent tout a delivre Ne parolt mais de tel affaire , Honte dou cors li feroit faire .
Quant entendi li damoysiaus , Le cuer , qu'avoit tout plain d'oisiax Et plain de joie et de leece , Plain eut de duel et de tristrece .
Tant a de duel et tant a d'ire Ne seit que faire ne que dire .
En dormant veille , en villant songe ; Faus tient a voir , voir a mençoingne .
Ne voit riens nule ou se delit : Ne puet aler n'issir dou lit , Ne puet dormir , mengier ne boyre .
La face a tainte , perse et noyre ; Eschanez est , pales et maigres .
Que ses maus est amers et aigres Mout li apert bien en la face .
L'empeeris ne seit que face Quant celui voit si amorté Dont li avoit tant enorté Qu'ele en pensast li empereres .
Et d'autre part il est ses freres : S'il muert ensi , c'iert grans pitiez .
Au lit ou il ert alitiez S'en vient .
Com vezïee et sage Ce qu'ele pense en son corage Ne li dist pas , mout bien l'en garde ! « Frere , fait ele , or n'aiez garde , Mais soiez tous reconfortés .
Bien voi que bon cuer me portez , Et j'amis doz , bon le vos port .
D'or en avant mout grant deport Arez de moy se vos volez .
Ou chaut mal dont vos si boulez Prochain conseil metrai , ce cuit , Se je vos truis saige et recuit .
» Quant ces mos a cil entendus , De joie ou lit s'est estendus Et dist : « Dame , tous sui sanez ! Maigres puis estre et eschanez , Mais j'ai le cuer ou cors tout sain .
Ma santez gist en vostre sain .
» Cele ou mout a de loyauté Seut bien que pour sa grant biauté A cil le mal qui peu argüe Mains que chaus maus ou fievre agüe Mout met grant painne a porpenser A ce que le puist assenser Et qu'ele a droit chemin l'avoit .
Par ce que si souvent la voit Set bien ses maus mout li agrege .
Quant ert garis , en un tel piege , S'ele onques puet , l'empigera Ja mais des iex ne la verra Devant que revenra ses sire , Qui tant seroit forsenez d'ire , S'il savoit rien de ceste affaire , Tost le feroit pendre ou desfaire .
Mais ja par li ne le savra .
Fame est desvee et trop par a Petit de sens , par saint Pharon , Qui dit tel chose a son baron , Car ja celui puis n'amera N'a nul jor mais li ne querra .
Ele s'ocist , ele s'afole : Adez cuide il qu'ele soit fole .
Bien bredeler l'ose et bien dire Aucune , espoir , coinsse mon dire : « Je sui sainte Juste la nonne , » Mais tele le refuse a nonne Qui bien le rotroye ainz le vespre .
Tele est poignans plus que n'est wespe Qui se vielt faire preudefame .
Tele n'iert pas la sainte dame Dont vos acont ceste matere .
Ne volsist pas que l'emperere Pour nule chose le seüst Ne nus par li anui eüst , Et s'a le cuer si enterin Le bon paumier , le pelerin Dont si doucement li remenbre , Ne fauseroit pour perdre menbre Ne pour toute vive escorchier ; Et s'ele ert fame a un porchier , Tout ausi bien com a un roy Li vorroit ele porter foy .
Li bachelers cui amors point De li amer ne recroit point .
Mout la requiert et mout la proye , Mout la tient courte et mout l'asproye Et merci crie nuit et jor Si comme cil qui assejor Est avec li et tart et tempre ; Mais ainz dyables , qui destempre Mout volentiers malvaise sausse , Nes sa penssee n'i fist fausse .
Onques n'i sot tant colloier Li damoysiaus que foloier Par nul engien ne par nul art La fesist nes d'un seul regart .
Par grant cautele un jor la dame Dit au vallet : « Frere , a nul ame Gardez ne ditez nostre affaire .
Une mout riche tor fas faire Ou mout ara bel estre et gent .
Pour ce qu'estre ne puis sanz gent , La nous irons souvent deduire .
» Or n'a mais cil garde qu'il muire , Ce li est vis , quant ces paroles Ot , qui si sont douces et moles .
De son mal cuide estre ou retor Quant oit parler de cele tor .
Poissons i a , mais encor noent : Li musart croient quanqu'il oent .
Cele qui fu sage et recuite , Quant la tors fu faite et estruite Et chambres enz gentes et beles , Vallés i fait metre et puceles Qui bien se saront entremetre De garder quanqu'i volra metre .
La dame un jor en riche atour Tout esbatant vient vers la tour .
Aprés li va li damoysiaus Tout sautelant com uns oisiaus .
Bien cuide avoir bourse trouvee , Frainte la dame et endouvee , Mais , s'il savoit bien son corage , Plus la fuiroit que vent n'orage .
La dame faint d'aler amont .
D'aler avant celui semont Qui en volant i est montez .
Je ne cuit pas qu'il ait contez Tous les degrés , non , la moytié ! Quant la dame a tant esploytié Qu'ele l'a mis en l'uis ferré , Veroillié l'a tost et serré ; Et quant il voit qu'il est en serre , De duel les dens estraint et serre , Si desvez est toz se depiece .
Ne verra mais s'amye a piece .
Or puet de li versefïer : Bon loisir a d'estudïer .
« Ahi ! fait il , ahi ! ahi ! Com m'a ceste fame trahi ! Bien est cil plains de grant folage Qui fame croit , fole ne sage .
Qui fame croit trop le compere .
Fame engigna Adam no pere , Sansson le Fort et Salemon .
Fame est dyables ; voir , c'est mon Nus ne se puet de li gaitier .
Mout par seit bien fame alaitier , Par biau parler flater et oindre Celui cui vielt trahir et poindre .
Mout se fait bon waitier de li ! Ceste m'a bien enseveli , Envolepé et ensachié .
Je li vorroye avoir sachié Le cuer dou ventre a mes deus mains Tüer me puis , c'est or dou mains .
Quant je de li n'arai confort , Bien m'est mestiers je me confort : Puis qu'est ensi que ne l'en chaut , Temprer li cuit un bain si chaut Envers mon frere , ainz que je muire , Que li ferai les iex esduire , Ardoir toute vive et larder .
Ja si ne s'en sara garder .
» La dame ensi tient em prison Le charbon vif et le tison Dont li dyables par sousprendre S'ame et son cors cuida espendre .
Si se contient la sainte dame Ne croy qu'il ait home ne fame Qui mout ne l'aint en son empire .
Sa renommee pas n'empire , Ainz monteplie adez et croist .
Sainte Eglyse pas ne descroist En son empire , ainz monteplie .
Quanqu'avoir puet done et desplie As povres gens et as malades .
De bien faire est ses cuers si rades Qu'il n'en puet estre assasïez , Mais dyables , qui vessïez Et soutis est a tous maus faire , Grant envie a de son affaire .
Li mal brasçans qui maint mal brasce Un si mal plait li muet et brasce Dont perdera ou vie ou menbre Se Dieu et sa mere n'en menbre .
Honte li fist tant et contraire Que grans anuis est dou retraire Li lerres qui est en la tour .
Trop pesamment certes m'atour A plus traitier de la matere ; Tant eut anui , honte et misere D'or en avant la bonne dame Que grans pitiez m'en prent , par m'ame .
L'empeeris tient son empire Mout grant tempoyre ainz que ses sire Repairiez soit de son voiage .
Assez souvent devant l'ymage La mere Dieu s'estent et ploye , Se li requiert et se li proye Son bon signor tost li remaint , En cui ses cuers et s'amors maint .
L'empereres , qui son voyage A fait par maint païs sauvage , Tant a erré , c'en est la somme , Dou retor est bien pres de Romme .
Quant l'entendi l'empeeris , Tous ses cuers , toz ses esperis En son cors est resuscitez .
Pieç'a c'on dist que veritez Toz tans venir doit au deseure , Mais or m'est vis qu'aproche l'eure C'une grant piece ert au desoz .
He ! Jhesu Cris , rois pix et doz , Con grans pitiex est dou retraire Le grant anui , le grant contraire Que ceste dame sousferra .
Li empereres tant erra De Rome fu a trois jornees .
Encontre lui encortinees Et jonchiez sont ja les rues .
Toutes les voies sont vestues De messagiers et de courlius .
Rome bruit ja toute en toz lius Tel joie font et clerc et lai .
L'empereris sanz nul delai Vestemens vest nobles et gens .
A compaignie de grans gens Montee est tost et esmeüe .
Si grant joie a de la venue Son bon ami , son bon signeur , C'onques mais n'eut joie grigneur .
Si grant joie a ne seit que face .
Bien demoustre sa lie face Que grant joie a dedenz son cors .
De la tor a celui mis fors , Pour la grant joie de son frere , Qui mar fust onques nez de mere .
N'i pensse point de mal engien .
Cil qui la dame n'aimme rien Nul talent n'a de li atendre .
Pour li traïr et pour li vendre , Plus tost qu'il puet galoppe et point .
En tel estat et en tel point La metera sanz demouree Dont ert mainte larme ploree Et mainte paume debatue .
De chevauchier tant s'esvertue Qu'il encontre l'empereor .
Grant hide en a et grant paor Quant l'aperçoit li empereres ; Mout se merveille quant ses freres , Qui tant ert biax , gens et bien fais , Est si müez et si desfais .
Tant par est noirs , tains et tanez , Tant maigres et tant eschanez Qu'a painnes l'a reconneü .
« Eü ! frere , fait il , eü ! Dites me tost , se le savez , Quel maladie vos avez .
- Sire , fait il , bien vos puis dire N'ai maladie fors que d'ire .
D'ire et de duel en mon corage Ai tel tempest et tel orage Que tous li cors m'est tempestez .
» L'empereres s'est arestez , Se l'a baisié et acolé .
« Frere , fait il , trop adolé M'avez par vostre morte chiere .
Se vos m'amor avez point chiere , Ditez me tost , sanz delaiance , Dont sort et vient si grans pesance .
- Sire , fait cil en cui s'est mis Li Sathanas , li anemis , Puis que savoir vos le volez , Pour vous sui je tant adolez Que je ne puis mengier ne boire .
Vous ne porrïez , sire , croire Con j'ai le cuer taint et noyrci .
Sire freres , merci ! merci ! Vos et moy a honni vo fame .
De si bon renon n'avoit dame , Quant en alastes , en l'empire .
Or sachiez bien que c'est la pire .
Tout a doné vostre tresor , Tout vostre argent et tout vostre or A houliers et a lecheürs .
Quant en alastes , c'ert la fleurs De toutes celes c'on seüst , Puis n'en vaut nus qui n'en eüst .
Biaus tres doz frere , biax doz sire , Pour vostre amor en ai tel ire Et se l'a pris mes cuers si grief Pour un petit que je ne crief .
Chascuns de li chifle et parole .
Fole est en fait , fole em parole .
Par tot se vent , par tout se donne , Par tout s'otroye et abandonne .
Ele vielt clers , ele vielt lais , Bordel a fait de vo palais .
A vo corone , a vostre honneur Tant par a fait de deshonneur Ja mais les vos por nul desir Ne la devez laissier gesir Ne c'une garce bordeliere .
Tant par est fole sa maniere Ne voit bial clerc , ne voit bel home Avoir ne weille , c'est la some .
Enviers nului son cors ne tensse Mais de li fait par tout despense .
Ja escondis n'en ira nus , Et ce me grieve encore plus Qu'aucun i a cui ele esforce Par son avoir et par sa force .
Moy meïsme volt ele avoir Et esforcier par son avoir , Mais ains me laissaisse desfaire Saichier a chevaus et detraire Qu'envers vos , frere , mespresisse Ne que si grant pechié feïsse .
Quant vit refusee l'avoye Et son couvine tout savoye Et s'orde vie et son affaire , En une tor qu'ele fist faire M'enserra la Dieu anemie .
Pour ce qu'ele ne voloit mie De son affaire plus veïsse N'a nului plus en apresisse , Enserré m'a deus ans et plus .
Pour la prison , pour le renclus , Pour la tristrece ou j'ai esté , Biaus tres doz frere , ai tempesté Et si foible de grant pooir Le cors , con vos poez veoir .
Et nequedent bien sai sanz doute Que l'orde vix , que l'orde gloute Est si plaisans et si tres bele Et si seit tant de la fauvele , Ausi con font teles i a , Que maintenant vos decevra .
Frere , bien sai que la barnesse Tant par seit de la fauve asnesse Qu'a vos mout tost s'apaisera Et tost acroyre vos fera Qu'il n'a si bonne dame ou mont Et que l'iaue queurt contremont .
Quant fame se voit au desoz , Si plaisanz moz a et si doz , Tant seit mentir et tant seit faindre Que nus ne la porroit ataindre .
Tant dit , tant fait , tant ment , tant jure Que l'omme assote et desseüre Et maugré sien li fait acroyre Que blanche cappe est toute noyre Et c'une pie a sor la branche Qui ier fu noyre et hui est blanche .
Nes quant prise est au present fait , Jure ele tant qu'acroire fait Qu'assez plus vraie est et plus juste Ne fu la none sainte Juste .
Pour Dieu vos lo , sire emperere , Com mon signour et com mon frere , Que ses paroles ja n'oiez , Mais erranment la me noiez Ou vous la faites affoler , Vive enfoïr ou decoler .
Biaus tres dous frere , biax doz sire , Tout li baron de vostre empire Grant honte en ont et grant vergoingne , Mais il n'est nus cui au cuer poigne Tant en parfont com il me fait .
Envers vos , frere , a tant mesfait Qu'arse doit estre toute vive .
Voir , ja mais tant com ele vive , Honeur n'arez un tot seul jor : Honte avec vos ert assejour Tous jors mais tant com vivera , Et chascun jor avivera .
Et les iex , frere , me saichiez , Se savoir puet que vos saichiez Nule chose de ceste affaire , S'ele ainz un an ne vos fait faire Et destemprer un tel bevrage Dont vos morrez a fine rage .
Tost vos ara si ensaugié Que tost arez tout en augié .
A ce quant fame met sa cure En proupenser mal aventure , Malicïeus sont tant si fait Tous les maus pense et toz les fait .
Malicïeuse , c'est la some , Cent mile tanz est fame d'ome .
Meesmement ceste seit plus De tous malices ne fait nus .
Pour ce lo bien qu'ele tost muire : Grans aumosne ert de li destruire .
» Quant l'emperere oit le felon , Qui pires est de Guennelon , Qui si honist , qui si disfame Celi qu'amoit autant com s'ame , Comme son frere bien l'en croit , De nule rien ne l'en mescroit .
Bien seit que fame est tost müee Et tost glacie et eslüee .
Tel duel en a en son corage , Si tres grant ire , si grant rage Et si li cuers de duel li serre De son cheval trebuche a terre Et gist pasmés une grant piece .
Au relever ses dras depiece Et de ses poins debat sa face .
Ne seit qu'il die ne qu'il face , Pour peu de duel ne fent et crieve .
De terre li lerres le lieve Qui ce malice a tout brascié ; Entre ses bras l'a embracié .
Il et li prince qui la furent Conforté l'ont si com il durent Et par parole tant donté Qu'el palefroy l'ont remonté .
Mout a pechié , mout a mesfait Qui ç'a brascé et qui ç'a fait .
Lors aproche l'empeeris .
Or la consaut Sains Esperis , Car ele en a mestier mout grant ! Mout a son las de cuer engrant De festoier a son pooir , De remirer et de veoir Et de baisier et d'acoler Celui qui ja a decoler La propose en son corage .
Ne voit la lasse pas l'orage , La grant tempeste , la tormente Qui ja sa nef plonge et tormente .
Ne voit mie la sainte fame Le grant brasier ne la grant flame Dont sa maisons est ja esprise .
Comme cele qui bien aprise Et de toz biens est doctrinee , Grant multitude a amenee Et de clergié et d'autres gens .
Les vestemens qu'ele a plus gens A vestus contre son signeur .
N'ot onques mais joye grigneur Qu'ele a quant ele l'a veü ; De joie a si le cuer meü Quant l'aperçoit emmi la voye Que bien li samble qu'ele voye Dieu et sa mere et toz ses angeles .
Se la roÿne des archangeles , Vers cui ele a grant amystié , D'or en avant n'en a pitié , L'espee est ja toute esmolue Dont la teste li ert tolue .
Si tost com ele aprochié l'ot , Ne peut de joie dire mot , Ainz li a fait de ses biaus bras Entor le col un si dous las N'est nus tant durs , s'il le veïst , Pitiez au cuer ne l'en preïst .
Quant la lasse baisier le volt , L'empereres plus tost qu'il pout , Qui d'ire fu toz eschaufez Et que souflé eut li maufez , Ferue l'a emmi la face Si crüelment qu'emmi la place Honteusement la fait chaoir Con cil qui ne la puet veoir .
Deus de ses sers mout tost apele .
« Ostés , fait il , ceste mesele , Ceste lisse puant et orde .
Ou col li lachiez une corde , Si la traiez en ce bosquaige .
Ou plus parfont , ou plus sauvage , La depiciez et decolez .
Les bras dont je fui acolez Li peçoyez par mi andeuz .
Le cors laissiez mengier as leuz , Et dyable maingucent l'ame ! Un seul jor ne doit vivre fame Qui honist roy n'empereür .
Tant en veil faire que peür En aient mais toutes les autres .
» A deus de ses plus felons viautres Honteusement l'en fait atant Mener ou boz tout debatant .
Desveement jure et affiche N'i a si cointe ne si riche , S'encontre va de ce qu'il dit , Luez ne soit mors sanz contredit .
Ainsi li serf la dame en mainnent .
Petit et grant tel duel demainnent , Tel ire en ont et tel contraire Ne le puis dire ne retraire .
Li plus puissant et li grineur Tant redoutent ce grant signeur N'osent parler n'un seul mot dire , Et nepourquant s'ont il tant d'ire Et de pitié qu'en larmes fondent Et de duel faire se confondent .
Li puant serf de pute orine Ou boz en mainnent la roÿne , Qui au cuer a mout de destreces .
Traïnant la vont par les treces Quant aprés auz ne puet tost corre .
Or la daint la dame secorre Cui mout reclaimme de doz cuer .
Sa bele bouche a nesun fuer Parler ne puet n'un seul mot dire .
Li uns aprés l'autre la tyre Et sache par ses treces blondes Tant qu'es foriés viennent parfondes .
Ou plus parfont , ou plus hideuz Qu'il i savoient entr'aus deuz , Demoré sont et aresté , Aparillié et apresté De faire ce c'on lor a dit .
Li uns mout tost sanz contredit L'espee trait bien esmolue .
La teste li eüst tolue Ne fust li autres qui s'escrie : « Esta ! esta ! n'en tue mie ! Tu iez desvez et fors dou sens .
En trente liues en toz sens N'a , ce croy , dame ne pucele Tant soit plaisans ne tant soit bele , Tant soit polie ne tant blonde , Non voir , ce cuit , en tot le monde .
Se tu le vielz , je le devis Que nos voloirs et nos devis Et nos deduis toz en façommes Ainçois que nos la defaçommes .
- Bien as parlé a mon desir ! Rien en cest mont tant ne desir , » Fait cil .
Atant la rue a terre .
L'empeeris estraint et serre De mautalent les dens ensamble Et dist mout bas : « Diex , il me samble Que tu dou tout m'as oublïee .
» Adonc en haut s'est escrïee Et dist : « Dous Diex ! merci ! merci ! Se de pooir as point ici , Vers moy ne soies si eschars Qu'endurer daignes que ma chars , Qui ne connut onques c'un homme - Ce fu l'empereour de Romme , Qui a grant tort m'a escillie - Par ces ribaus soit avillie .
Dous Diex ! doz Diex ! ce dist la dame , Se delés toy se seoit m'ame Et mes cors ci gisoit toz mors , Se veïsse ces vilains ors Touchier ma blanche char polie Poul malvaistié ne pour folie , Se vaurroye je jus descendre Pour d'aus ma nete char desfendre .
» Cil en cui n'a point de pitié , Point de douceur , point d'amistié Lors la traïnent par les treces Et se li font tant de destreces , Tant de doleur , tant de contraire , Si haut la font crïer et braire Retentir fait tout le bosquaige .
Tant par est plaine de grant rage Pour peu de duel ne crieve et fent .
Quanqu'ele puet d'aus se desfent , Mais sa desfence petit vaut , Car li larron fossier ribaut Grans colz li donent et grans flas Et si li destraignent les bras A lor durs poins - qu'arde maus feus ! - Li sans li saut en mout de leus Par mi les ongles fors des mains .
« Certes , fait ele , c'est dou mains , Vos ne m'arez conquise a piece ! Ainz en tenra chascuns sa piece Et ainz iere toute esbraonnee Que ja vos soye abandonnee .
Dous Diex ! doz Diex ! ce dist la dame , Garde que ceste lasse fame De ces ribaus ne soit soillie .
Tant m'ont batue et tant roillie De toutes pars en saut li sans .
Onques nule garce de chans Si vielment mais ne fu detraite .
Diex , qui t'espee as toz jors traite Pour desfendre touz tes amis , Desfen de ces deus anemis Par ta douceur ma chasteé .
He ! tres doz Diex , fait ele , he ! he ! Par ta douceur , sousfrir ne daigne Ma chasteez brist ci ne fraigne .
» Lors se rescrie a sa vois clere : « He ! douce virge , douce mere Qui Dieu portas en tes doz flans , Sequeur me tost , il en est tans .
Prie ton fil qu'il me sequeure : Il m'est avis que trop demeure .
» Li tres doz Diex , li tres doz pere Qui a sa douce sade mere Tramist l'archangele Gabrïel Et Susannam par Danïel De mort honteuse delivra , L'empeeris conseil livra .
Li tres doz Diex ne voloit mie Que violee fust s'amie N'espandus fust li sans royauz Par les deus cuivers desloyaus , Car il avint que Diex de Rome Un mout haut prince , un mout preudome , Ramenoit de pelerinage .
Par la forest , par le bosquage Passe a mout riche compaingnie .
L'empeeris a bien oïe , Qui si haut crie et si haut brait Bruire et tentir tout le bos fait .
Cele part point , cele part broche , N'espargne bois , buisson ne roche , Mais quanqu'il puet le destrier point .
Ja n'i venra , ce croy , a point Se li doz Diex mout tost nel mainne , Car ja la lasse pert l'alainne .
Li dui ribaut si la destraignent Pour un petit qu'il ne l'estaignent .
Li princes point , li princes broche ; De chevaliers une grant troche Aprés lui poignent tout fendant La ou la vois vont entendant .
Les larrons voient , qui encores Par les treces blondes et sores Traïnoient l'empeeris .
Se ne fust li Sains Esperis , Honnie fust par estevoir .
Ne se pooit mais removoir Ne traire pié ne main a li .
Au besoing ne li failli Cele qu'avoit tant reclamee Et tant servie et tant amee .
Li chevalier , quant l'ont veüe , Mout grant pitié en ont eüe .
Pour la biauté , dont tant i voient , Tenrement pleurent et larmoyent .
Les deus ribaus ont si bleciez Que mors les ont et depieciez .
Ainsi la dame est delivree Qui a grant honte estoit livree .
Lors prent li princes a enquerre Dont ele est nee et de quel terre , Ou ele va ne qu'ele quiert .
De chief en chief tout li enquiert , Mais la saintisme crestïenne , Qui a la gloyre terrïenne De tout en tout dist « cuite , cuite , » Celee s'est comme recuite .
« Sire , ce dist la sainte dame , Je sui une mout povre fame Qui par cest bois ici passoye .
Nul mal a faire ne pensoie Quant m'asaillirent ci dui homme .
Morte m'eüssent , c'est la somme , S'amené ne vos eüst Diex .
- Certes , fait il , ce fust grans diex , Car il me samble et est avis A vo biau chief , a vo biau vis , A vo biau cors , qui tant est gens , Qu'estraite estez de hautes gens .
- Biaus dous sire , ce dist la dame , Souvent a assez povre fame Envoie Diex assez biauté .
Por Dieu et pour vo loiauté , Biaus tres doz sires , je vos proy Que vos aiez pitié de moy Et getez fors de cest bosquage .
» Cielz qui gentilz est de corage Mout grant tenror en a au cuer .
« Certes , fait il , ma douce suer , Je vos menrai avec ma fame , Qui est ausi mout bele dame .
En ses chambres la servirés , Un nostre enfant noz norrirez , Qui mout est biaus , doz et seris .
» Lors l'encline l'empeeris Tout em plorant et dist : « Biau sire , Mout dites bien - Diex le vos mire ! - Mais je vos pri de rnout doz cuer Que ja pour Dieu a nesun fuer N'endurt vostre grant cortoysie Que nus me face vilonnie .
- Par saint Pierre , fait il , de Romme , En ma cort n'a nul si haut homme , Nez mon frere , n'en alast fors S'il vous faisoit ne que mon cors .
- Sire , ce respont la roÿne En souspirant , la teste encline , Diex et sa mere le vos rendent ! » Montee l'ont , plus n'i atendent .
Leur chemin tiennent et leur voie , En lor païs viennent a joie .
Li haus hom , et il et sa fame , L'empeeris , l'estrange dame , Pour sa biauté mout conjoïssent Et mout l'onneurent et chierissent Pour son senz et pour son savoir .
Et la lasse est d'aus bien a voir Si tres soutilz , si tres maniere Plus prisent li et sa maniere Que fame c'onques mais veïssent .
Et riche et povre la chierissent .
De biau parler est si aprise Que chascuns l'aimme , honeure et prise .
Mout l'aimment tuit et fol et sage .
Li sages clers dit en sa page : « Qui saigement et bel parole Amer se fait par sa parole .
» Et Salemons dist es Proverbes Qu'ameres bouches et acerbes Les pluiseurs guillent et deçoivent , Et par eles maint mal reçoivent .
Bouche parliere , bouche fole Li et autrui tue et affole .
Cele ou n'a point de fiel amer Chierir se fait et mout amer .
Si douce bouche a la roÿne N'est hom ne fame qui haïnne Portast a si tres douce dame .
Et s'avient il trop peu de fame Langue poignant n'ait comme foisne .
Les pluiseurs ont mestier de droisne , Mais nul mestier n'en avoit ceste .
De li la dame fait grant feste Plus que de toutes ses puceles , Dont en ses chambres a de beles .
Mais leurs biautez toutes esface Li plaisans vis , la plaisans face De la lasse , de l'esplouree Qui ja le tiers est esflouree .
N'est pas merveille se marcist Face que joie n'esclarcist .
La dame tant la prise et aimme Que compaingne et sereur la claimme .
Son seul enfant li donne et baille : N'ot onques mais si riche baille Tel baiasse ne tel meschine .
Autant en pense la roÿne Con s'en ses flans l'eüst porté .
Auques le cuer a conforté , Et par ce mipartist ses dieux Qu'avis li est que li doz Dieux S'ame esmerer vielt et florir Por faire a povreté morir .
Ele seit bien de verité Que Diex aimme tant povreté Qu'il meïsmes povres volt estre .
Sa conversatïon , son estre Mout durement prise li sire .
Les autres puceles voit rire , Aler as baus et as karoles Et contenances faire foles , Mais ele ne se vielt mouvoir ; Le plus dou jor par estevoir Est en moustier et en chapele , Ou loe Dieu , prie et apele .
De ce li sires s'esmerveille Qu'as autres point ne s'apareille , Qui deus et deus s'entracompaignent , Qui se vernicent , qui se paignent , Qui se farteillent et qui s'oingnent , Qui s'acesment et qui se joingnent , Envolepent et appipoudent , Qui musetent , chifflent et godent As chevaliers aval les sales .
Plus volentiers vest robes sales Que festiveuz robes ne face .
De larmes plus leve sa face Qu'ele ne face d'yaue rose .
Mout plus volentiers est enclose En un moustier la sainte fame , Devant l'ymage Nostre Dame , Qu'ele ne voist veoir karoles .
Vanitez n'uyseuses paroles Eschive et fuit a son pooir .
Entre deus iex ne quiert veoir Homme qui die lecherie Ne beit a nule vilonnie .
Ele a grant droit , que par mi l'uel Puet on conoistre auques le weil Et de la sage et de la fole .
Quant iex de fame souvent vole Vers le fol homme qui l'esgarde , Ele a mestier de bone garde .
La roÿne par son esgart Ne moustre mie c'on l'esgart .
Si simple esgart , qui bien l'esgarde , Dïent que s'ame son cors garde .
Si oel sont symple et vergondeuz , Dire nul mal ne puet on d'euz .
Tant est de sainte contenance Qu'a Dieu amer toz ciaus avance , Escite et point a tous biens faire Qui bien remirent son affaire .
Mais anemis , qui maint mal seit , Qui le mal aimme et le bien heit , De li tenter se rapareille .
Se Diex encor pour li ne veille , Toutes voies la vielt brisier : Soufler revient et atisier Un feu si tres grant et si grief Et si ardant qu'en terme brief Ou sa chasteé brisera Ou toute vive la fera Ardoir en feullee et en cendre , Noier ou enfoïr ou pendre Ou a fors keues de chevaus Traire , sachier par mons , par vax .
He ! dyables , com iez cinceus , Con grant envie as de toz ceus Qui vivre weillent chastement Et Dieu servir honestement .
Ta grans versusce , ta malice Les chastes cuers point et entice Jor et nuit a luxurïer .
Mout iez joians quant conchïer Puez ou chaste home ou chaste fame , Mais ciaus qui aimment Nostre Dame Et avoir sevent chaste cuer Decevoir ne pués a nul fuer .
Voir , qui sans cuer de cors est chastes Tost est venchus s'un peu le hastes .
A envis est la chars tensee Se li cuers n'a chaste pensee .
L'empereris , la sainte fame , Chaste iert de cuer , de cors et d'ame .
Por ce ne la peut varïer , Tant la seüst bien tarïer , Li enbraserres de luxure .
En chasteé mist si sa cure Com ors recuis fu esmeree De cuer , de cors et de pensee .
La ou manans ert la roÿne , La lasse dame , l'orphenine Qui norrice ert d'autrui enfant , Un chevalier avoit manant Qui mout ert biaus et envoisiés , Renommez d'armes et proysiez .
Au signeur ert frere germains .
Le vis , le cors , les bras , les mains Souvent remire de la dame .
Ainz mais ne vit si bele fame , Ce li tesmoigne ses corages .
Con cil qui cuide estre mout sages Biau la salue et aparole Et mout la tente par parole Et par moz covers et soutilz .
Cele qui pas n'est enfantilz Por son frere mout le deporte Et plus d'un autre honeur li porte Et dit con dame bien aprise Qu'ele mout l'aimme et mout le prise .
Cilz qui amors fait foloyer Cuide pour ce qu'ele otroyer Tout maintenant s'amor li doye ; Bien pres en cuide estre a deus doye , Mais loins en est plus de mil aunes .
Enfantis est ses bez et jaunes Quant s'amor pour ce cuide avoir Que la dame par son savoir Biau pour son frere l'aparole .
Pieç'a que de bele parole Liez et joians est li musars .
Il est assez de telz buisnars En cui il a tant de folie , S'une parole un peu polie Leur respont une bele dame , Qu'il cuident bien , foy que doy m'ame , Qu'a envers l'aient ensachiee Et , s'il la boutent , que luez chiee .
De fol foleur , de cuir corroye .
Assez , par saint Florent de Roye , I a de celes qui a voir Sevent mout bien par leur savoir Et tenir les faus et les sages , Qui nes cuers ont et nes corages .
Tele au siecle fait bele chiere Qui mout se tient et nete et chiere Et plus a envis mesferoit C'une beguine ne feroit .
Si faite estoit l'empeeris : Uns moz avoit doz et seris Dont se faisoit amer au monde Et s'ert plus qu'ors et nete et monde .
Cielz qui son cuer en li a mis De grant foloir s'est entremis , Quar ne qu'il puet ou ciel monter Ne la puet vaintre ne donter .
N'estoit pas simple ne folete .
Ausi com a vielle fauvete Mauvais brillier faisoit a li .
A cest oisel a il failli , En autre liu voist oiseler , Dosnoyer et damoyseler ! Ovides dist que cele est chaste Que nus ne prie ne ne haste , Et il dist voir , par Nostre Dame ! Tele a renon de preudefame A cui li piez tost glaceroit Qui un petit la chaceroit , Mais ceste ci ne puet glacier , Tant la sache nus dechacier .
De bon renon est cele a force Que nus ne prie ne n'esforce : De bon renon est maugré sien Cui nus ne prie ne c'un chien .
Maugrez en ait et males graces Cele qui a froncies faces , Le col ridé et creceli Se nus nul mal ne dit de li ; Cui viellece a le front froncié Maugrez en ait s'a renoncié ; Mais ceste doit estre aouree Qui tant est bele et enflouree Que chascuns prie et chascuns haste S'ele se tient nete et chaste .
Bons grez en ait l'empeeris , Et garde en soit Sains Esperis , En plainne fleur qui si se garde Qu'avoir ne puet de nului garde .
Mielz vieut c'om l'arde , noit ou pende Sa chasteé que ne desfende .
Li chevalicrs mout s'entremet De li proyer , mout li promet , Mout l'asproie , mout la requiert , Et , quant il voit que rien n'aquiert N'a lui ne la puet ademetre Ne par doner ne par prometre , Par plaindre ne par dolouser , Lors la vielt prendre et espouser .
A force vielt que soit sa fame , Se la fera contesse et dame De grant terre et de grant païs .
La dame voit qu'est folz naïs Quant a force la vielt avoir .
Lors vielt user de son savoir .
Bien voit que parole polie N'a mestier contre sa folie .
Lors li a dit la sage dame Qu'ele s'amie ne sa fame Ne sera ja pour rien qu'il die ; Trop par est plains de vilonnie , Trop par est folz , trop par est lourdes Quant il ne lait ester ses bourdes , Car de lui n'a talent ne cure ; Trop longue toile bat et cure Et longuement paie la bee Quant a li pense et a li bee ; Sache tres bien qu'ele a nul fuer Ne sa pensee ne son cuer N'aploieroit a li amer , Ainz se lairoit noier en mer ; Ses prïeres et son tans pert , Ce li dit bien tout en apert , Ne ja de ce ne tiegne conte , Car ne penroit ne duc ne conte .
Cielz qui plains est de grant derroy Et plus valoir cuide d'un roy Mout grant desdaing a en son cuer Quant ele ensi le rue puer Et quant vers lui si se tient chiere Que biau samblant ne bele chiere N'en puet mais traire ne sachier Ne que s'il ert fielz d'un vachier .
« Dame , fait il , grant tort avez Quant un haut home destravez .
En cest païs n'a haute dame , Se la voloie penre a fame , Qui n'en eust grant joie au cuer , Mais je pour vos les jet si puer Toutes nes pris un grain de baie .
- C'est bon , fait ele , or joue baie Et tume devant l'oriwel .
Je voi mout bien qu'au poliwel M'atirrïez se je voloie , Mais ainz noier voir me lairoie .
» Li chevaliers forment s'aïre Quant tex paroles li oit dire .
« Certes , fait il , bien doivent estre Ces riches dames de riche estre Fieres , cointes et desdaingneusez Et despisanz et desponeusez Quant une povre chamberiere Tant despisanz est et tant fiere .
- Sire , ce dist la sainte dame , Pour ce se je sui povre fame Ne doi je pas m'ame despire Ne que la dame d'un empire .
Li povre homme et les povres fames Autant amer doivent lor ames Et d'aux sauver penre conroy Autel con roÿnes ou roy .
Les pauvres gens ne heit pas Diex .
Ausi grant droit ont es sainz cielz Li orphenin , li orphenines Com ont li roy et les roÿnes .
Tant de douceur a Diex en lui Pour povreté ne heit nului , N'a lui , telz est mes eschians , N'est nus povres ne mendians Se cielz non qui mal quiert et chace Et qui mal fait et qui mal brace .
Cielz est bien povres cui Diex heit , Qui rien ne vaut ne rien ne seit .
» Quant cil ne seit plus que respondre Pour l'abaubir , pour le confondre , Au jargonner et au mesdire Se prent et li commence a dire : « Mout apert bien , dame , a vostre estre Qu'esté avez soignanz a prestre Ou fame a aucun guileour Ou clerjastre ou preecheour , Qui preechier savez si bien .
En vo baston ont mors maint chien Et maint païs avez fusté .
Endormi et embuleté Avez maint clerc et maint provoire .
A maint marchié , a mainte foire Desployé avez vos buiriaus .
Ne cuit fame dusqu'a Muriaus Tant saiche guille con vos faites .
Vos estes dame des parfaites , Des pappelardes , des beguines .
Se contesse estïez de Guines , Se faites vos trop le norroys ! Nos empereres et nos roys Deüssent estre vostre oier .
Je ne vous sai tant biau proyer Ne moy tant metre en vostre esgart C'un biau souris n'un biau regart N'un biau samblant en puisse avoir .
Croire ne puis pour nul avoir Que trop de guille n'ait en fame Qui regarder ne vielt nule ame , Qui si se tient et coie et symple .
Certes telz vos voit soz la guimple Qui mout pau seit que vos pensez .
- Sire , fait ele , mes pensez Seit Diex mout mielz que nus ne face : Diex voit ou cuer , hons en la face ; Diex voit le cuer , le vis li hom .
Diex , qui seit bien m'entencïon , Milleur me face vos ne dites .
Si me consaut Sains Esperites , De telz paroles peu me chaut , Car ne me font ne froit ne chaut .
De telz erluses petit m'est .
Diex seit mout bien quex chascuns est .
Foi que je doi la bele dame , Vostre ami ne vostre fame Ne serai ja jor que je vive ! De grant nïent , de grant widive Et tempre et tart vos debatez Et trop froit fer certes batez .
» Ainsi la dame se desfent Envers celui qui crieve et fent Quant il a chief n'en puet venir .
Ce le par fait tout desenir , Ce le tue , ce le confont , Ce li remet le cuer et font Que par samblant si le desdaingne Que nes l'ueil torner ne li daingne N'enbatre en liu n'aler en voie Ou le choisisse n'ou le voye .
Pechiez si l'engigne et deçoit C'une haine [ l .
haïne ] li conçoit En son corage si tres grant Que jor et nuit est mout engrant , Si com dyables li entiche , De proupenser aucun malice , Aucun engien , aucun affaire Par coi la puist faire desfaire .
« Certes , fait il en son corage , Mout doi or estre plains de rage De cele truande avolee , Qui çaiens vint toute adolee , Qui si me despit et desdaigne Que nes regarder ne me daigne N'acointier ne daigne nul homme Ne que l'empeeris de Romme .
Je la ferai en une flame , Se j'en devoye perdre m'ame , Ainz demain vespre graïllier .
Mar m'ose , voir , tant avillier Et mar s'amor m'a refusee ! Ne me pris mie une fusee Se tant ne fas que vive l'arde , La truande , la pappelarde ! Ardoir doit on fame et larder Qui ne daigne home regarder .
» Or entendez , ne vos anuit , Que li maus lerres fist la nuit Par l'escitement l'anemi , Qui espris l'ot et embrami .
Coiement vint au lit la dame , L'empeeris , la sainte fame , Qui son neveu par grant solas Tient en dormant entre ses bras .
Un coutel trait de bonne forge , Au valeton colpe la gorge .
Le coutel a coyement mis , Si com li dit li anemis , Es mains la sainte empeeris .
Cielz qui malignes esperis Mainne et conduit en sa grant couche , Quant ç'a bracié , mout tost se couche .
E ! Diex ! com a mal esploitié ! Il a pis fait de la moytié Ne fist Chaÿns , si com moy samble .
Cist en vielt deus tüer ensamble , Mais fors qu'Abel n'ocist Caÿns .
Li siens murtres fu fins saÿns Envers cestui , qui bien i garde .
Cist l'enfant tue pour la garde , Qu'il vielt qu'aprés resoit ocise , Et ce le mal croist et atise Qu'a un caup tüer ne vielt mie L'empeeris , la Dieu amie , Ainz vielt que ses cors biaus et gens Soit tormentés voiant les gens .
En li tormenter et destruire Se vielt li leres mout deduire .
Chaÿm Abel tue en veillant , Cist son neveu tue en dormant .
Chaÿm Abel tout seul ocist , Deux a un colp en tue cist .
Tant est crüelz cist omecides Nes dou retraire est ce grans hydes .
La sainte dame , quant s'esveille , Mout s'esbahist , mout s'esmerveille Quant sent son lit et sent son flanc Ensanglenté et chaut de sanc .
Quanqu'ele puet en haut s'escrie : « Diex ! Diex ! Diex ! Diex ! sainte Marie ! » Li sires saut et saut la dame .
Alumer font , la lasse fame En son lit truevent maintenant , Le coutel en sa main tenant .
En cler sanc est toute waee .
L'enfant truevent geule baee Entre ses bras tout depichié .
Si noyrement sont correchié Il ne fait mie a demander .
Ne convient pas les gens mander : Trop en i vient en peu de terme .
Maint cri i a et mainte larme , Maint chevel rout , maint poing detors .
Li sires crie com uns tors Et tel duel a ne seit que face .
La dame esgratine sa face Et contre terre se flatist ; Si forment brait , si haut glatist Retentir fait tout le palais .
De chevaliers , de clers , de lais Tel noyse i a qu'a pluiseurs samble Tous li païs en crolle et tranble .
Plus grant doleur ne vit mais ame .
L'empeeris , la lasse dame , De ce que voit si s'esmerveille Qu'a painnes seit se dort ou veille .
Tant honteuse est , tant esbahie Ne seit la lasse qu'ele die .
Pueples akeurt de toutes pars .
Li pluseur dïent qu'a lupars Et a lyons soit luez jetee .
Autre redïent qu'ert betee Et traïnee aval la vile .
Auquant redïent : « Par saint Gille , Mais toute vive l'enfuece hon ! De mautalent , de sanmueçon Forsenez iert ancui li sire S'on ne refroyde sour li s'ire .
De duel morront sires et dame S'ele n'est arse en une flame Et tost livree n'est a mort Pour l'enfant qu'a murtri et mort .
» De l'ardoir sont pluiseur engrant ; Li autre en ront pitié mout grant , Tenrement pleurent et souspirent Et mout leur poise qu'ainc la virent .
Pour son biau cors qui tant est gens Pitié en ont piteuse gens .
Li murtriers qui fait la dorveille Au lit aqueurt , mout s'esmerveille De ce qu'il voit par son samblant Au coutel a pointe sanglant .
« Laronesse ! fait il , murtriere ! Bien pert qu'avez esté routiere Et mainte geule avez colpee , Mainte eglyse arse et desrobee , Mains murtres faiz et mains malices .
Frere , frere , trop fustes nices Et trop folement esploitastes Quant en vos chambres entoytastes Tel ribaude , tele avolee , Qui portee a verge pelee Plus de set ans par le païs .
Frere , bien fustes folz naïs Quant vos chaiens la herbergastes Et quant mon biau neveu livrastes A tele ribaude fossiere .
Certes a faire la fosse ere Ou maintenant ert enfoïe .
» Lors l'a par les treces saisie , Desoz ses piez la jete et rue ; Pour peu qu'il ne l'ocist et tue Tant la hurte , tant la debat .
« Frere , fait il , sanz nul debat Faites le feu tost alumer , Se la me faites ens tumer .
Ou on l'enfuece toute vive Ou vos pour Dieu sour cele rive La me laissiez en un coler Traire aprés moy et decoler .
S'il ne vos siet , par mons , par vaus As fors keues de mes chevaus Soit traïnee si grant piece Que la bouele en saille et chiece , Adont jetee soit as chiens S'orde charoigne en un ort fienz .
» Tant a anui , honte et contraire Ne seit que dire ne que faire La dolante d'empeeris .
En souspirant a moz seris , De tout son cuer , de toute s'ame Requiert et prie Nostre Dame Par sa douceur que la sekeure .
Ele n'atant mais fors que l'eure Qu'ele soit arse ou traïnee .
Mout est dure sa destinee .
Si grant honte a de grant pooir Regarder n'ose ne veoir Entre deus ielz ne fame n'omme .
La mere Dieu qu'ele renome Si doucement dedens son cuer Endurer ne puet a nul fuer , Pour ce que tant de li li menbre , Qu'ele i perde vie ne menbre .
La lasse a tant de honte et d'ire Ne puet parler n'un seul mot dire , Ainz a tel hide et tel freür Et de la mort si grant peür Que tous li cuers li faut et tranble Et si biau menbre tuit ensanble .
La grans douceurs de Nostre Dame , Qui au besoing ne faut nule ame Qui de cuer la prit et requiere , Le cuer sa dame en tel maniere De si tres grant douceur esprist Que grans pitiez de li li prist .
« Sire , sire , ce dist la dame , Pour Dieu de ceste lasse fame , Qui honte a tant eüe ci Aiez pitié par vo merci .
Se nostre enfant noz a ocis , Un ausi bel com estoit cis Noz puet bien Diex , se lui plaist , rendre .
L'ardoir , l'enfoïr ne le pendre Ne lo je pas , biaus tres doz sire .
Diex pardona sa mort et s'ire , Et noz li pardonons la mort De nostre enfant que noz a mort .
Biau doz sire , par Nostre Dame , Ele par est si bele fame Et si doucement m'a servie Que j'a sa mort ne m'acort mie .
Puis que Diex l'a si bele faite , Ja ne sera par noz desfaite .
Trop grans pitiez est quant s'est mis En si biau cors li anemis .
» Quant voit li sires que sa fame A tel pitié de cele dame , Mout grant pitié en a eüe , Mais luez l'eüst arse ou pendu S'il en volsist croire son frere .
Mout aigre sausse et mout amere Destrempee a li las a s'ame .
Li sires fait prendre la dame ; Droit a la mer la fait conduire Pour ce qu'il vielt qu'en vivant muire .
Un maronnier qui est au port Fait commander que tost l'emport En une terre si sauvage Qu'ele n'entende nul langage Et que ja mais n'ait un bon jor .
Menee en ont sanz nul sejor La lasse dame , la frarine , Tout debatant sour la marine .
Li maronnier sanz ademise En lor nef l'ont volentiers mise Pour ce qu'ele est si bele dame .
D'ire et de duel la lasse fame Ses blondes treces tyre et ront .
Pluiseur dïent qu'il la ferront S'ele ne lait son duel affaire .
Grant pitié ont de son affaire .
En haute mer quant sont venu , Mout grant plait ont entr'aus tenu De la biauté de cele dame .
« Par le cuer biu , si bele fame Ainc mais , font il , ne fu veüe ! De ses regars , de sa veüe Devons noz estre tuit refait .
Se nos voloirs volentiers fait , Mout i arommes grant deport Ainz que viengnommes mais a port .
Plus est polie et plus deugie Et plus blanche que nois negie .
» Li ullage , li maronier , Li desloial , li pautonier , Entor li viennent tout ensamble .
« Dame , font il , si com nos samble , Mout est dure vo destinee , Et nequedent bien assenee Estes pour voir , n'en doutez mie , Se volez estre nostre amie .
Se toute aaise estre volez , Baisiez chascun et acolez Et chascun faites son deduit .
Ne sonz pas plus de set ou d'uit Qui de la nef somes li maistre : Se vos de noz bien volez estre , De toz les autres n'arez garde .
» En souspirant le ciel esgarde La dolante d'empeeris .
« He ! fait ele , Sains Esperis , Quant finera ceste hataille ? Ne vois en liu c'on ne m'assaille .
Ne puis durer n'en mer n'en terre , Chascuns d'amors me vielt requerre .
Par ma biauté sui mal detraite .
Diex , mielz vausisse que contraite Faite m'eüssiez ou mesele Que si polie ne si bele .
Se plus n'avoye d'amertume Que de la mer qui saut et tume , S'est mes cuers tous amertumez Et en peür de mort tumez , Et par mi ce me vielt amer Chascuns d'amere amor en mer .
Par tout m'assaut amors amere .
Mar conceüe fui de mere ! » Ce dist li maistres de la nave : « S'estïez dame de Souave , De Bloys contesse ou de Soissons , Se faites vos de vos poissons Et grant chierté et grant dongier .
Ja vos ferai en mer plongier , Se devenrez loutre ou plongons Se tuit en vos ne noz plongons .
Et pour ce que noz refusez , Se devoit estre toz usez Et vostre cors et vostre chars , N'en serai je ja mais eschars Que tuit n'en aient , un et autre .
» Si compaignon , li felon viautre Respondent tuit : « De qu'est or ce , Maugrez son nez et tout afforce En ferons nos noz volontez ! » Pour assevir leur dolentez , Pors l'ont saisie tuit ensamble Et tant qu'a force , ce me samble , Morte l'eüssent et honnie , Mais endurer ne le volt mie Li debonaires Jhesu Cris .
Pour ce que brait a si haus cris , Un en i eut qui s'escria : « Pour Dieu , signeur , qui tout cria , N'esforchiés mie cele dame , Car mout pert estre haute fame .
Lassus ou ciel siet la grans garde Qui nous et tous nos fais esgarde Et jor et nuit , et tempre et tart : Se tant par estes fol witart Et pechié faites tant amer Que l'esforciez ensi en mer , Tous vos transgloutira la mers , Car telz pechiez est trop amers .
» Li maistres d'aus adont parla , As notonniers dist : « Laissiez la ! Povre deduit a cil , par m'ame , Qui vielt avoir a force fame .
Par les sains de Coustantinoble , Dame , fait il , trop estes noble Et , puis que vos tant estes cointe , La parteüre et la desjointe Or entendez que je vos faz : Ou vous faitez tous Inos soulas Et nos deduis tout lïement Ou orendroit isnelement Faites en mer le saut au chien .
Se m'en desditez , sachiez bien , Je vos ferai com ours beter Et par les piez en mer jeter .
» Cele qui a si saige cuer Que le cors heit et jete puer Pour bien amer et sauver l'ame Plourant deprie Nostre Dame Que la sekeure et la consaut .
« Or tost , font il , faites le saut Ou lïement ou volentiers Toz nos voloirs faitez entiers .
Assentez vos a nous amer Ou vos bevez toute la mer .
» Adont respont a moz seris La dolante d'empeeris : « Par Jhesu Crist et par sa mere , Vostre amors m'est si tres amer , Si tres salee , si saumuire Qu'assez veil mielz qu'a un saut muire Et que noïe soie en mer Que je m'assente a vous amer .
J'aim assez mielz que mers m'engloute Vo soignanz soie ne vo gloute .
Assez m'acort mielz a noyer Que Dieu guerpir ne renoyer .
Je ne sui pas si fannoïe Que pour peür d'estre noÿe Mon creator m'ame renoit Et en ordure mes cors noit .
- Por les denz bieu ! font cil ulage , Cele fresaie , cele drage , Jetons en mer isnelement .
Espoir par son sermonement Cuide que nos talens changons .
Ele nos tient toz pour changons , Pour enfantilz et pour buisnars .
» Lors la prendent de toutes pars Par les piez , par les treces blondes ; Jeter la welent seur les ondes .
La lasse crie , brait et pleure Et prie Dieu que la sekeure , Quar pour s'amor morte et alee Et noïe iert en mer salee .
A haute vois la lasse fame Reclaimme et prie Nostre Dame Qu'ele de s'ame prengne cure , Qu'au cors la mers iert sepulture .
La mere Dieu , qui bien l'oÿ , Les maronniers si esbloÿ Et mist en aus tele freür De li noyer eurent peür .
Li larron , li Deu anemi , Qui d'ire sont tout enbrami , Seur une roche qu'ont veüe - La frarine ! la durfeüe ! - Si crüelment l'ont fors rüee Pour peu ne l'ont morte et tüee .
Criant la laissent sour la roche , Atant s'en vont .
De male broche Ait chascuns d'aus crevez les ielz ! De mort la laissent a plain pielz .
Ses paumes bat , ses poins detuert ; Dire puis bien qu'en vivant muert , Car je croi bien que la chetive S'amast mout mielz morte que vive .
N'est nus qui ja demander doie S'en vivant muert quant a deus doie , Voire a plain pielz , perçoit la mort .
Avis li est que ja l'amort , Avis li est que ja la sente , N'ele ne voit voie ne sente Par ou ele li puist estordre .
Ses poins a batre et a destordre En commence la lasse fame .
« Dame , fait ele , dame , dame ! Virge , virge , virge sacree En cui fichie et aancree Toute m'amor ai tel piech'a , De tes dous iex regarde cha .
Lasse ! de mort sui a plain pielz .
Lasse ! lasse ! mais j'aim mout mielz Que mers me noit , que mers m'engloute Si sote fuisse ne si gloute Que fesisse si grant offensse Que je general ne despensse A ces gloutons de moy fesisse .
Envers Dieu trop me mesfesisse Et vers le bon empereour Qui , par le larron murtreour , De s'amor m'a si esfachie Par tout le mont sui dechacie .
Lasse ! lasse ! com mortel guerre ! Durer ne puis n'en mer n'en terre .
Barons et terre et mers m'assaut .
Or me desfende , or me consaut Et daint sauver sour ceste pierre Cilz qui en mer sauva saint Pierre .
» Ensi la dolante escillie , Ensi la lasse perillie Son duel demainne sour la roche .
Desesperance tant l'aproche Et duel demainne tant amer Pour un petit ne saut en mer .
N'i a si parfait ne si fort Qui tost ne chaie en desconfort Et tost ne face aucun fol saut Quant fortune si fort l'assaut .
L'empeeris siet sour la roche .
De toutes pars la mers l'aroche , De toutes pars la mers l'assaut ; Si en bas tume et si haut saut Qu'avis li est que tous li mondes Acouvetez doie estre d'ondes .
Souvent a Dieu crie merci .
De faim a tout le vis noirci ; Bien a trois jors que ne mainga .
Trestoz li cuers li desment ja .
La fains l'ocist , mers la tormente .
Plorant la lasse se demente .
« Lasse ! fait ele , lasse ! lasse ! La fains m'ocist , la mers me lasse , Desqu'a la mort li fains m'assaut .
Si pres de moy la mers resaut L'eure ne gart que m'acravent .
De toutes pars resont li vent , Qui si me hurtent et debatent Pour peu qu'en mer jus ne m'abatent .
Lasse ! lasse ! con grant bataille ! Ne voi riens nule ne m'asaille : Terre m'asaut par la defors , Mers transgloutir revieut mon cors , Fains me rasaut si par dedens Qu'ele me serre ja les dens .
Lasse ! lasse ! ci me morrai .
Ja de nului confort n'arai .
Lasse ! se fuisse viaus a terre , Ja presisse mon pain a querre .
Ainz qu'enduraisse si grant fain , Quesisse je , lasse , mon pain Avec les povres par les rues .
He ! tres doz Diex , por quoy me rues , Pour quoy me jetes tu si puer ? Ja t'aim je tant de mon las cuer ! He ! lasse , lasse ! que dirai ? Tant de tourment et tant d'ire ai Pour un petit ne m'oci d'ire .
Lasse ! lasse ! je puis bien dire Que li douz Diex me tente trop .
Plus m'a tentee ne fist Job .
Trop m'a tentee , c'est la somme .
Empereriz fui ja de Romme , De tout le mont , lasse ! fui dame ; Or sui la plus chaitive fame Et la plus povre qui soit nee .
He ! he ! fortune , quant montee M'eüs en haut , jus me tumas ; Le pis fait que tu puez tu m'as .
En plus froit liu n'en plus amer Tumer ne me peüs qu'en mer .
Trouvee en toy d'aversité Ai plus et d'imfortunité C'onques ne fisent tuit ensamble Tuit cil qui furent , ce me samble .
Tant ai fort desconfort tu ne Me puez mais conforter , fortune : N'as mais pooir que pis me faces .
Onques sains Job ne sains Wistaces Tant ne perdierent com j'ai fait .
Cors et avoir pert tout affait .
Assez petit m'est de l'avoir : S'un povre liu peüsse avoir Ou Dieu servise en ceste vie , D'avoir n'euïsse nule envie .
C'est tout alé , ce ne puet estre .
Lasse ! n'arai ne clerc ne prestre Par cui je soie confessee .
Trop me par a Diex apressee , Trop me despit , trop me desdaigne Quant a la fin sousfrir ne daigne Que son saint cors recevoir puisse Ne sepulture mes cors truisse .
Lasse ! la mers m'engloutira .
Mes cors par mer flotant ira ; Ensevelis n'iert ne plourez , Mais de poissons ert devorez .
N'arai baron , pere ne mere , Parent n'ami , sereur ne frere , Lasse ! par cui plouree soye .
Se Dieu pleüst , de dras de soye , De chiers samis , de siglatons Ma chars , qui plus que nus matons Bele et blanche est , nete et polie , Deüst bien estre ensevelie .
Lasse ! or ai dit trop grant wisdive .
S'il plaist a Dieu que m'ame vive Par sa douceur lassus en gloyre , Ma char ne pris mie une poire .
Li piteuz roys , li hiaus , li doz , En cui mes cuers est fichiez toz , Par les prïeres Nostre Dame En paradys daint rendre m'ame Louier et retributïon De la grant persecutïon Qui tant est granz et tant est dure Que mes las cors sueffre et endure .
Ensi la lasse empeeris A piteus mos et a seris Jusqu'a la nuit s'est dementee .
Lors l'a peürs si tormentee Que tous li double ses anuis .
Li frois , li fains , la mers ! a nuis Si la tormentent pres s'en va Li esperites ne s'en va .
« Dous Diex , fait ele a basse vois , Qui a paissïon en la crois Pour noz delivrer te livras , Qui Danÿelem delivras Et gardas ou lac perilleus Des crüeuz lyons familleus , Qui les enfans gardas aaise , Liez et chantans en la fornaise Et qui Jonam gardas sanz painne Trois jors ou ventre a la balainne , Soies garde de mon las cors Et , s'il te plaist , jete me fors Prochainnement de cest peril .
Dame dou ciel , prie ton fil Que mon las cors povre et deget De ceste mer maint fors et get Et se me mete a tele rive Ou j'en quieté et en pais vive Et ou si bien servir le puisse Propice et doz m'ame le truisse .
» La sainte fame en tel maniere En oroison et en prïere Toute la nuit a trespassee .
Au point du jour est si lassee , Si sommeillanz , si fameilleuse , Si afflite , si doulereuse La langue mais ne puet movoir .
La lasse adonc par estouvoir En soupirant s'est endormie .
Tout en dormant tramble et fremie , Pleure , gemist , gient et lamente .
Mais li sainz mugés et la mente , Li esglentiers , li lis , la rose Qui souef ieut seur toute chose , De s'oudeur sainte et glorïeuse Saoulee a la fameilleuse , La perilliee confortee , Releesciee l'amortee .
Endormie est la perillie , Et Nostre Dame est esvillie .
Or ai voir dite grant falorde Et mausseant et fole et lorde ! Onques ne fu la glorïeuse Ne soumillans ne pereceuse , Mais pour tous ciaus est esvillie Qui la prïent et ont prïee .
Trop par ai dite grant merveille .
La mere Dieu tout adez veille , Et jor et nuit la virge monde En esveil est pour tout le monde .
S'ele dormoit une seule eure , Tous li mons ce desoz deseure Trebucheroit pour les mesfais Que noz faisons et avons fais .
Mais pour ce ai dit qu'a soumillié Qu'ele m'a tout esmerveillié De ce qu'ele a tant enduré Que tant torment ont tant duré A la lasse qui tant endure De durté seur la roche dure .
Nequedent bien sai sanz doutance Que pour sa grant perseverance Qu'ele voloit bien ataster , Ne se voloit mie haster .
Avec tout ce puis encor dire Que Nostre Dame et Nostre Sire Et tempre et tart , et soir et main Adez la tinrent par la main , Ou autrement en nul endroit En tant perilz n'alast tant droit .
Mervillier pas ne noz devomes , Qui pecheor et chaitif somes , Se li doz roys de verité D'aucune grant adversité Aucune fois noz daigne batre Un an ou deux ou trois ou quatre Quant endura que cil sains cors , Qui plus ert purs que n'est purs ors , Tant eut de tribulatïon .
Diex sueffre parsecutïon , Ce dist la letre et fait savoir , A ciaus qu'il aimme plus a voir Ne fait a ciaux qu'il n'aimme mie , Et li peres bat et chastie Plus son enfant qui a sa grace Que celui cui il heit ne face .
Ausi nos peres de lassus Ciaus qu'il plus aimme , ciaus bat plus .
La letre dist bien et revele Cialz que Diex aimme , cialz flaele .
En Dieu n'a point de desmesure ; Tout a compas , tout a mesure Et par raison fait quanqu'il fait .
Envers noz point ne se mesfait De chose nule qu'il nous face .
Folie quiert , folie chace Qui raison vielt de Dieu enquerre .
Diex fait de nous con de sa terre .
Si com li potiers sour sa roe Sa volenté fait de sa boe , Diex fait de tout a son plaisir .
N'i a si bon com dou taisir Et d'esgarder et de veoir Sa signorie et son pooir .
Diex ne fait riens ou n'ait raison , Ce doit savoir nes uns lais hon , Et s'a voir dire bien m'eslais , Peu voit li clers plus que li lais , Se trop n'est sages et letrés , Ou pooir Dieu n'en ses secrez .
Li secré Dieu sont si estroit , Si jugement si par destroit Et si les fait ocultement Que dire puis seürement Peu plus dou lai i voit li clers , mais de ce sui sertains et fers Par la letre qui le m'ensaingne Que c'est eurs [ l .
eürs ] et bonne ensaingne Et mout par est grans preus a l'ame Quant preudom a et preudefame Aucune fois adversité .
Par trop avoir prosperité Ames perdues sont cent mile , Et cil et celes , par saint Gile , Qui ont adés prosperité N'onques n'ont mal n'aversité Savoir pueent par l'Escriture Qu'il sont en mout grant aventure .
L'empeeris , la sainte dame , Bien dut avoir tres saintisme ame Quant tant sousfri d'aversité En si tres grant humilité .
Or revenrai a ma matiere , Si vos dirai comment la mere Le grant signeur qui tout cria De tous ses maus la recria .
Cele qui toz tans par coustume Est la douceurs , la souatume Qui adoucist et assouage Toute doleurs et tout malaige , Cele qui est l'estoile clere , Qui pucele est et virge et mere , Cele qui est la sainte voie Qui tous les siens ou ciel avoie , Cele qui est tant preus , tant forte , Qui tout conseille et tout conforte , L'empeeris a confortee Qui tant est triste et amortee .
La douce virge pure et monde , L'empeeris de tout le monde , La mere au grant empereor Dont roy et conte ont tuit peor , A l'empeeris esgaree Seur la roche s'est demoustree Si tres clere , ce li est vis , De la clarté de son cler vis Toute la mers est esclarcie .
« Pour ce , fait ele , bele amie , Que ton biau cors en chasteé As si tenu tout ton aé , Toutes tes tribulatïons Et toutes tes temptacïons Faillies sont et tresalees .
Descouvertes et revelees Seront toutes les vilonnies , Les traïsons , les felonnies Qu'a mout grant tort cil faites t'ont Qui ja pourri mesel en sont .
Pour ce que tu ne cuides mie Ce soit fantosme que je die , Si tost com ierez esvillie , Toute seras joians et lie Et soëlee et repeüe De ce que tu m'aras veüe .
Or te refai si de ma face Que ja mais fains mal ne te face .
Que mielz te soit de ma venue , Que saichez bien que m'as veüe , Si tost com tu t'esvilleras , Une sainte herbe trouveras Souz ton chief cui donrai tel grace , Tele vertu , tele efficace Tuit li lepreuz qu'en donras boire Ou non la mere au roy de gloyre Gari seront et aligié , Ja si fort n'ierent agregié .
» L'empeeris , la sainte fame , De l'avisïon Nostre Dame Toute se saoule et refait .
Oublïé a trestout a fait Et sa grant faim et sa malaise .
Si dort souef , si dort aaise Qu'ainc ne jut mais par tel delit , Tant fust en emperïal lit .
La mere Dieu , ce li est vis , Resplendissant a plus le vis Que n'est solaus a mïedi , Voire encor plus que je ne di .
De sa biauté n'est pas parole .
De sa biauté nus ne parole Qui en parout soufisamment .
Por ce n'en os parler gramment .
Nus sens ne puet a ce soufire N'on ne se puet miex desconfire Que de parole maintenir Dont on ne set a chief venir .
Saichiez pour voir , c'en est la some , Que tant de sens n'a pas en home Descrire sache la grant dame Qui mout mielz aimme biauté d'ame A cinc cens doubles que ne face Biautez de cors , biautez de face .
Croyre devons que mout est bele La sainte virge , la pucele De cui biauté tuit se refont Tuit cil qui en paradys sont .
Bele tant est de grant pooir Que soëlé de li veoir Estre ne pueent li archangele , Li saint , les saintes et li angele .
Croire devons que mout est clere Et mout d'esmeree matere La sainte estoile ou s'esconsa , Ou se repost , ou s'aombra Li clers solaus et li clers rais Qui esclarcist tous les cuers vrais , Qui enlumine ciel et terre .
Folz est qui plus en vielt enquerre .
Quant la roÿne est esvillie , Durement s'est esmervillie De la merveille qu'a veüe .
Toute est refaite et repeüe ; Tout a refait le cors et l'ame De l'avisïon Nostre Dame .
La sainte herbe qu'a son chief trueve Bien li demoustre et bien li prueve N'est pas songes n'illusïons Ne fantosme s'avisïons .
Quant Nostre Dame a aouree A genoillons , sans demouree , Tout en ourant , l'erbe a coillue .
Ainz mais si bele n'ot veüe .
Si sainte odeurs et si sains flairs Ist de cele herbe toz li airs De sainte oudeur est raemplis .
Ses wanz en a la dame emplis .
Garder la welt par grant cautele , Quar ele seit mout bien qu'autele Recouvree ne porroit estre .
La douce mere au roy celestre Si doucement l'a visetee Que tout li siet , tout li agree Quanque devant li ert contraire .
La douce dame debonaire , La mere au roy de verité Qui fist en mer transquillité Pour ses apostres qui crïoient Qu'il lor aidast , quar il noioient , La mers qui tant estoit orrible Faite a si coye et si paisible Qu'il est avis que dire doie : « Dame , pour vos Diex me maistroye Si durement que ne me puis Mouvoir ne que l'iaue d'un puis .
» Les crüelz vens qui si ventoyent Pour peu qu'il ne la craventoyent Ra Nostre Dame toz plaissiez , Tous abatus , tous abaissiez , Et tant par est li airs seris Toute refait l'empeeris .
Or est en pais , or est aaise , Or ne voit rien qui li desplaise Ne qui li griet , ce li est vis .
Le cuer , les mains , les ielz , le vis Plourant au ciel lieve la dame ; De tout son cuer , de toute s'ame Dieu et sa mere en glorefie Et doucement les en mercie .
La douce mere au roy de gloyre Celi qui l'a en tel memoyre , L'empeeris , sa bone amie , Seur la roche n'oblie mie .
De tous ses maus l'a respassee Et ains que prime soit passee , Si com Diex vieut qui la porvoit , La sainte dame une nef voit , Qui vers la roche vient fendant .
Envers le ciel en va tendant Tout en plourant et ielz et faces ; A Dieu en rent mercis et graces .
Quant ele voit qu'auques aproche La nez de li et de la roche , Pour Dieu et pour sa douce mere En haut leur crie a sa vois clere Qu'en lor nef avec auz la metent Et dou peril de mer la jetent .
Con cil qui bonnes gens estoient , Quant toute seule ensi la voient , Mout grant pitié en ont eüe Et en lor nef l'ont receüe .
Pour ce que haute fame samble , Mout l'onneurent trestuit ensamble Et livrent tout son estevoir .
Conbien en mer furent de voir Dire et conter ne vos sai mie , Mais la lettre me certifie Luez qu'arivee fu la nez , Un mesel tout porri sanz nez Encontré a la sainte fame .
De la parole Nostre Dame Bien li menbra , bien li souvint .
Vers le mesel tout plourant vint ; La sainte herbe de vin destempre , Se li fait boire la destempre .
Si tost com il l'ot avalee , Sa char porrie et mesalee Toute li sane et renovele .
Volee tost est la novele Et portee par le païs .
Et par chassus et par laïs Mesel akeurent et atrotent Qui se degratent , qui se frotent , Aprés la sainte bonne fame .
De la sainte herbe Nostre Dame Toz les garist et toz les cure .
En auz saner met si sa cure L'amie Dieu , la sainte chose Qu'ele nez blasme ne ne chose De la grant presse qu'il li font Mais en larmes li cuers li font Pour la grant pitié qu'ele en a .
Ainz li doz Diex mais ne donna A nule herbe si tres grant force .
De toz mesiax chiet jus l'escorce Et tout sont sain et respassé Luez que le col en ont passé .
Et par amont et par aval Viennent a pié et a cheval ; Et par viles et par viletes , En litieres et en charetes Poursuivant vont la sainte fame Qui porte l'erbe Nostre Dame .
En peu de tans tant en garist Toz li pueples s'en esbarist Et toz li mons s'en esmerveille .
Ce dist chascuns que tex merveille En nul tans mais ne fu oïe .
Mout est la dame conjoïe Et par chastialz et par citez .
Es griez mesiaus , es alitez Por l'amor Dieu met si sa cure Nez en leur lis les sane et cure , Et , maintenant que le col passent , Dou saint bevraige si respassent Plus que devant ont netes chars .
D'avoir eüst charcié deus chars S'ele volsist penre loier , Mais une fuelle de noyer Ne prise terrïen avoir .
A Dieu conquerre , a Dieu avoir Met si son cuer et son corage Que tout le monde comme sage Heit et despit pour sauver l'ame .
Tant pleure adez la sainte fame Et tant jeüne et eure et veille Que sa face clere et vermeille Oscure et pale li devient .
Povrement va , povrement vient Com povre fame , com estrange .
Ne vielt loier , los ne losenge De nule chose qu'ele face .
Si esfacie est ja sa face Et ses clers vis si deperis Ne samble mais l'empeeris Qui tant ert bele et tant ert blonde C'on en parloit par tot le monde .
N'est mais si bele con ja fu , Mais Sains Espirs de son chaut fu Le corage si li fait chaut De biauté de cors ne li chaut .
N'aimme pas tant la sainte fame A embelir le cors com l'ame .
L'amors de l'ame si l'esprent Que nul conroy dou cors ne prent .
Bien seit quant plus le cors marcist , L'ame tant plus en esclarcist .
Au cors norrir ne bee mie .
Ele seit bien , la Dieu amie , Ele seit bien qu'il porrira .
Ele seit bien qu'en porre ira , Mais ne porra l'ame porrir .
Por ce la vielt paistre et norrir De chasteé , de continence Et d'orison et d'astinence .
Par le cors faire travillier , Par le cors faire assez villier , Par le cuer faire assez ourer , Par les ielz faire assez plorer , Encraisse et paist et norrist s'ame L'empeeris , la sainte dame .
En Dieu servir toute est sa cure .
Ou qu'ele soit , jor et nuit cure Les meseles et les mesiax .
Ne prise mais deus viez fresiax Toute la gloyre terrïenne .
Devenue est phisicïenne : Par tout comporte sa sainte herbe , Par tout ocist , par tout enherbe Et tout lepre et tout poacre .
No phisicïen , s'en leur Macre De tex herbes auques trouvoient , Tel largece pas n'en feroyent Con fait la tres saintisme fame .
Phisicïenne est Nostre Dame : Loier ne prent de rien que face ; Tout fait pour Dieu , tout fait par grace .
No maistre , no physicïen Ne sont pas chaint de tel lïen , Si me consaut Sains Esperis , Com ert la bonne empeeris .
Ce les ocist , ce les confont Que nule rien pour Dieu ne font .
Ainz vos di bien tout a estrous Que ce qui ne vaut pas un trous Nous vendent il vint sous ou trente .
Autant leur est s'il pluet con vente , S'on muert con vit , s'on rit con pleure Mais qu'estre puissent au desseure Et que l'aubert en aient trait .
La verité qui d'aus retrait , Barat et guille il i a trop .
Trois cuillereez de syrop , Qui a envis valent un oef , Nous vendent il dis sous ou nuef .
Mar est bailliz li crestïens Qui souvent chiet en leur lïens .
De couvoitise a tant en auz Que bien volroyent que sainz Polz Jeüst cinc anz de la quartainne Et dou chaut mal la Magdelainne Mais qu'il cuidaissent d'aus avoir Et grant pecune et grant aveoir .
Tost est venus dou plus au mains Li las qui chiet entre leur mains : Sa borse donnent tel poisson Qu'ele li a male foisson .
Mout tost li donnent tele pile , S'el ventre avoit besanz dis mile , Se li font il rendre et vomir .
C'est une chose dont trop m'ir .
Toutes leur piles lor claim cuites ; Ainc nes amai crüez ne cuites .
Mainjueent les cil qui les font ! Sa nature ocist et confont , Si me consaut li bers sains Giles , Qui use adez syros et piles Et qui croit maint physicïen , Quar ne sont pas tuit Galïen Cil qui se mellent de phisique .
D'aus n'os parler plus ici , que Mout crieng qu'encor entr'aus ne chaie .
Pris sui com oiselés en chaie Quant je leur chie entre leur mains .
Or m'en gart Diex et sains Germains ! Car plus les dout en men courage Que tourbeillon ne vent n'orage .
N'i a si boiteus ne si clop , Quant sui malades , que n'aim trop ; Mais , luez que Diex santé m'envoye , Volé s'en fuissent bien vorroye Outre la mer au Saint Sepucre A tout leur miel , a tout leur çucre , Quar si me sont wapes et moistes Leur fïoletes et leur boistes Qu'eles me tolent tout le cuer .
Quant sui gariz , je ru tout puer .
Eles m'ocïent nes dou flair .
Bon pain , bon vin et le bon air Aim assez mielz , par saint Wistace , Que toz leur obsimiax ne face Ne que toutes leur erboulees , Qui tantes borses ont boulees .
L'empeeris , la sainte fame , De la sainte herbe Nostre Dame Marchié plus grant fait et milleur Qu'il ne noz font certes des leur .
Mout est large phisicïenne Pour amor Dieu la crestïenne .
Tant en garist et tant en sane N'ot en cest an provoire en senne Del raconter ne fust toz las .
Ci endroit , par saint Nicholas , Un peu d'alainne repenrai Et puis aprés vos apenrai Comment cura ses anemis Cele en cui Diex tant bien a mis .
Cilz qui le fil son frere eut mort Pour la dame livrer a mort Qu'a lui ne pooit ademetre Mesiaus devint , ce dist la lettre .
Li las dolans , li las mesfais , En peu de tans fu si desfais Qu'il fu trestoz en une blostre ; Ne samble pas homme , mais mostre .
Grant duel ses freres en demainne .
En grant cure est et en grant painne De porchacier phisicïens , Mais s'Ypocras et Galïens I venissent a ce tempoyre , Vaillant une porrie poire Entr'aus deus pas ne li aidaissent .
S'en un pressoir tout l'essaidaissent , N'en fust li venins essaidiez .
Se par la dame n'est aidiez Qui les lepreuz pour Dieu aïde , Ja n'iert aidiez par nule aïde .
La renommee , la grant fame Qui keurt de la saintisme fame Qui les mesiax garist et cure Oit li sires par aventure Qui pour son frere est en esfroy .
Maint ronchi et maint palefroy Fait enseler por l'aler querre .
Cerchier la fait par mainte terre Et amener a mout grant painne .
Cele qui mout traveille et painne Et qui mout veille et mout geüne Et prise au cors a grant rancune Pour bien amer et sauver l'ame De son signeur et de sa dame Reconneüe ne fu mie .
L'empeeris , la Dieu amie , Par la face qu'a si cangie De legier d'auz s'est estrangie .
Ses pales vis , sa pale face , Legierement son non esface .
Nes li murtriers , li desloyaus Qui porris est jusqu'as boiaus , Ne l'a mie reconneüe .
Ainc de nului ne fu veüe Qui reconnoistre la peüst .
La dame mout s'en esjoïst Et en Dieu mout s'en esleece De ce que mesaise et povrece Au siecle l'ont morte et estainte Et devant Dieu pourtraite et painte .
Biautez de cors enlaidist l'ame , Ce seit mout bien la bonne dame , Se mout n'i a de loyauté .
Bien seit que par sa grant biauté Eüst dampnee et morte s'ame Se fors ne fust plus qu'autre fame .
Par biauté de cors et de vis Souvent avient , ce li est vis , Que les pluiseurs sont engingnies .
Plus sont plaisans et alignies Et en tres grant biauté parfaites , Tant se sont eles ains mesfaites Se mout n'i metent grant esfors Et mout li cuers n'est vrais et fors .
Pour ce ne chaut la dame sainte Se biautez est en li estainte , Qui tantes foys l'a guerroÿe .
Avec les malvaisez roÿe Et contee l'eüst biautez Se ne fust sens et loyautez .
Li sires a la sainte dame Deprie pour Dieu et por s'ame Qu'ele son frere daint curer .
Fiancier li vielt et jurer Par devant mout de bonnes gens Que toz ses ors et ses argens Abandonnez li est et iert S'ele fait ce qu'il li requiert .
« Sire , ce dist la Dieu amie , Pour vostre avoir ne ving je mie , Ainz ving pour Dieu , non por autrui .
Pour le grant coust et por l'anui Qu'avez eü pour moy cerchier Et pour ce que mout vos ai chier Pour la francise qu'en vos voy , S'il se confesse devant moy Et devant set que nomerai , Se Dieu plaist , tot le sanerai .
» Plourant devant la sainte dame Et devant son frere et sa fame Et devant autres jusqu'a sis S'est li puans mesiax assis .
Tant a la char orde et sullente Tout entor lui l'air empullente .
Enflez est si qu'il ne voit goute .
Li venins li sort et degoute De toutes pars aval le vis .
Tant par est lais qu'il n'est hom vis N'en doye avoir peür et hyde .
Tous ses pechiez fors l'omecide A revelez et descouvers Li caffres porris , li cuivers Dont Diex la dame a si vengie Que ver li ont la char mangie Et les levres dusques es dens .
En son cuer porri la dedens Le grant murtre bien lor cela .
Ainz li murtriers nel revela , Puis qu'il l'eut fait , ne regehi .
« Frere , frere ! gehi , gehi ! Ce li a dit la sainte fame .
Foy que je doi la bele dame , N'iez encor pas bien confessez : Le mal dont plus iez apressez , Qui plus te grieve et plus te cuit Encor n'as pas gehi , ce cuit .
Encor n'as pas dit le pechié Por coy Diex t'a tant entechié .
Amender ne puez ne tehir Tant con tu l'aiez a gehir .
Tu nos a dit grant multitude De grans pechiez , mais se tu de Cestui bien tost ne te delivres , Ja dou grant mal n'ieres delivres Ou cis pechiez t'a embatu Et pour quoy Diex t'a si batu .
Se ce pechié de toy ne saches , Ma mecine , tres bien le saches , De vertu point en toy n'ara .
» Et duel et honte tant par a Li mesiax ors ne puet mot dire , Ainz pleure tant , gient et souspire Qu'un tout seul mot ne puet respondre .
Dou murdre celer et repondre Voit bien qu'il n'en venra a chief .
Pour son frere est a tel meschief , Tel honte en a et tant li grieve Pour peu ses cuers porris ne crieve .
Quant voit son frere li bons sire , Qui regehir n'ose ne dire Son grant pechié , son grant mesfait , Grant honte en a , grant mal li fait .
« Frere , fait il , lai ton gemir .
Je me courous a toy , je m'ir Quant erranment ne jetes fors Toutes ordures de ton cors .
Lai ton gemir , monde ton cuer , Jete vergoigne et honte puer , Se te netoye de tout vice , Et , se mesfait m'as en ice Que tu diras de nule rien , Diex le te pardoinst et je bien , Je te pardoing , biaus tres doz frere .
Pleges t'en doing Dieu et sa mere .
» Li lerres murtriers et revois En souspirant a basse vois , Tout em plorant et tout a trait , Adonc reconte , adonc retrait Comment por la dame desfaire Qui ses voloirs ne voloit faire Murtri avoit son neveçon .
« He ! Diex ! com en cest [ ms .
ceste ] leçon A , fait li sires , fort latin ! Mar te levaisses au matin Que tu fesis tele jornee , Car il n'estoit a cel jor nee Nule plus bele creature Qu'ert mes bialz fiex n'en cui ma cure Si mise eüsse com en lui ; Mais orendroit plus tristes sui , Foy que je doy mon cors et m'ame , De ce que je la bele dame Mener par mer fis en eschil Que je ne soye de mon fil .
- Lasse ! lasse ! refait la mere , Com est dure , com est amere , Com est pesme ceste novele ! Lasse ! orendroit me renovele De nostre enfant trestoz mes diex .
He ! lasse ! lasse ! N'onques Diex Criature ne fist plus bele Ne mielz aprise qu'estoit cele Qui mon enfant me norrissoit .
S'ele encore vit , ou qu'ele soit , De son cors soit li sires garde Qui tout gouverne et qui tout garde .
» La dame assez pleure et souspire .
Tout em plourant ele et ses sire Mout doucement vont regretant La bele dame et lor enfant .
Quant plourer voit la sainte fame Son bon signeur , sa bonne dame , Pitié en a et longuement Pleure avec auz mout tenrement Et puis aprés lor prent a dire : « Ma douce dame , mes doz sire , Saichiez de voir que je sui cele Qui fui jadis vostre pucele .
Je sui la lasse entre cui bras Gisoit voz fiuz par grant solas Quant cis lerres que je ci voi Pour desfaire , por honnir moy Le murtri et colpa la geule .
Pour ceste chose toute seule , Se Diex ne fust misericors , Terre engloutir deüst son cors .
Assez me fist anui et honte , Mais de tout ce ne tieng mais conte .
Ce qu'il m'a fait Diex li pardoinst Et sanité a sa char doinst .
» A ces moz sour la sainte fame Li sires se pasme et la dame .
Tant la baisent et tant l'acolent Pour un petit qu'il ne l'afolent Et il et tuit cil de la vile , Dont il i a plus de trois mile .
Quant li dex fu tous tresalez , Li ors porris , li mesalez , Em plourant chiet as piez la dame ; Pour Dieu li deprie et pour s'ame Son mautalent que li pardoinst Et dou saint bevraige li doinst .
Cele qui est piteuse et tendre Boire li fait sanz plus atendre Del bevraige qui a tel force Les malans , la royffe et l'escorce Chaoir li fait en un moment Et sanez est mout sainnement ; Nez est et sains com sainne pomme .
A jointes mains , c'en est la somme , Prie li sires et la dame Tout em plourant la sainte fame Que pour l'amor au roy celestre Avec auz daint manoir et estre Et a baron prengne son frere , Qu'ele a jeté de tel misere , Et dame soit de quanqu'il ont .
La sainte dame leur respont Qu'ele n'ara ja mais baron , Ami n'espoz se celui non Qui sires est de tout le monde .
Mout doucement garist et monde Touz les mesiax de la cité .
Mout se par fuissent delité Cil dou païs de grant pooir En li festoier et veoir S'il li pleüst a demourer .
Maintes chaudes larmes plorer I fist quant ele s'en ala .
A li convoier tele ale a Comme aprés un haut corssaint .
Qu'est or ce qu'ai dit ? Diex me saint ! Corsains ert ele et saintuaires .
De si sains cors n'est il or gaires .
De larmes l'ont toute arrousee , Tant l'ont en plourant dolousee Et acolee clerc et lai , Mais n'i vielt metre nul delai Pour duc , pour conte , pour contesse , Pour prïere ne pour promesse Que povre et seule ne s'en voise .
Ses cuers se rit , ses cuers s'envoyse En sousfrir painne et povreté .
Pour l'ame a puer le cors jeté .
Sainz Esperiz l'a si esprise Que ses cuers n'aimme ne ne prise Acointance n'amour humainne , Car bien voit qu'est et wide et vainne .
Seule s'en va la crestïenne Comme povre phisicïenne .
Ne vielt solas ne compaignie Fors que de Dieu la Dieu amie .
Tout em plourant , tant com la voyent , Des ielz la mainnent et convoient , Car remanoir trestoz les fait Riches et povres tout affait .
Assez eüst chevalcheüres , Deniers , joiaus et vesteüres S'ele volsist , mais n'en a cure .
La sainte fame vesteüre Assez errese , assez tenve a .
Sains et saintes visetant va Et par amont et par aval .
Ses sires Dieu quist a cheval , Mais ele a pié le vielt requerre .
Quant a alé par mainte terre , Par bors , par viles , par citez , Et sains et saintes visetez Et faite mainte bele cure , Si com Dieu pleut , par aventure A Rome droit est repairie .
Mais mesaise l'a si mairie Toute est marcie et esfloree Sa bele face coloree .
En chemin n'en rue n'en voie Ne la conoist nus qui la voie .
Auquans mesiauz par Rome cure Priveement , qu'ele n'a cure Que de nului soit conneüe , Entiercie n'aperceüe .
Et nequedent par la cité Savoir quident de verité Que morte soit mout a grant piece .
Pour c'est bien droys que ses nons chiece Et morte soit tant com au monde ; Mais l'empeeris bele et blonde , Qui biauté eut tant et savoir , Regreter et ramentevoir Oit ele encore assez souvent .
De sa biauté , de son jovent , De sa valor , de sa richece , De son signeur , de sa noblece Lors li remenbre et resouvient , Et a plourer tant li convient Que toute est vainne et trespensee .
Aprés revient une pensee Qui li redist : « Chaitive , qu'as ? Ceste aventure et cis griés cas Avenus t'est pour ton grant bien .
Gracie Dieu sour toute rien De povreté ou il t'a mise .
Richesce avec le gruis tamise Assez souvent et rue puer Çaus qui en li metent leur cuer .
Avec le bren , avec le gruis Ou fonz d'enfer , ou puant puis , Rué seront et tamisié Li plus riche , li plus prisié .
Dampné seront tout li plus riche .
Richece toz les riches triche .
Bien puez voir tout en apert Que richece mainte ame pert Et povretez en sauve maint .
Em paradys , la ou Diex maint , Les bons povres mainne et adresce Vraie humilitez et povresce .
» Ainsi la richesce dou monde Ou cuer la dame nete et monde Fait a la foiz aucune enpainte , Mais povretez i est si painte Et si despit humain avoir Richesce liu n'i puet avoir .
Sains Esperis la sainte fame De son brasier et de sa flame A si esprise et enbrasee Ne prise une feve frasee Toute richece terrïenne .
Tant est soutilz phisicïenne Qu'ele seit bien tout sanz orine Que siecles est de pute orine Et se seit bien sanz taster vainne Qu'humainne amors est fausse et vainne Et se seit bien sanz taster poz Qu'avoir ne puet si bon espoz Con Jhesu Crist , le piu , le doz , Qui biaus et sades est sor toz .
Ne vielt amer la sainte fame Fors Jhesu Crist et Nostre Dame .
Por bien amer ces deus ensamble Quanqu'elle puet au siecle s'amble .
Pour estre a Dieu et pure et monde Estrangier vielt trestot le monde .
Pour Dieu en li bien aengier , Trestot le mont vielt estrangier , Car nus ne puet Dieu bien amer Tant com il aint le siecle amer .
L'amors dou siecle est trop amere .
Pour ce la hait Diex et sa mere , Pour ce n'acointe homme ne fame L'empereriz , la sainte dame .
L'amour du mont lait estraiere .
Ne vieut coussin , ne vieut chaiere , Ne vieut bons vins ne bones chars , Ne vieut courtines , ne vieut chars , Ne vieut destriers ne palefrois .
Bien puet estre q'aucune fois La point la chars , tente et assaut , Mais petit prise sen asaut .
Touz jours la chars est contre l'ame , Ce set mout bien la bone dame .
Assez vorroit maingier et boire , Qui son conseil en vorroit croire , Avoir grant joie et grans solas , Grans godemines , grans degras , Mais mout li rabat de son conte La dame , qui mout bien la donte : De son conseil croire n'a cure .
A l'ame quiert bonne pasture , Mais de la char rien ne li chaut : Autant li est s'a froit con chaut .
Tout le cors bee a essillier Par geüner et par veillier .
Le cors ocist , le cors afame Por bien norrir et paistre l'ame .
Par defuïr toute richesce , Par tenir le cors en povresce , Bee mout l'ame a enrichir .
Quant agenoillier et flechir Se puet assez la sainte fame Devant l'ymage Nostre Dame , Toute est refaite et saoulee .
Bon morsel ne bonne goulee Ne prise mie un faus bouton .
En liu de porree au mouton , En liu de poissons et de chars Bien petitet , bien a eschars Bis pain mainjue et noire torte .
S'ame a sa char dit bien : « Tor te ! Trai toy en la ! Laisse m'aler ! Je ne veil pas tant enmaler Ne toy tant querre de devices Chaïr me faces en ors vices , Ou cil trebuche et ou cil chiet Qui fait au cors quanqu'il li siet .
» L'ame au cors dit sovent : « Fui ! fui ! Je t'ai laissié et a Dieu fui .
Fui toi ! fui toi ! Je ne weil pas Que perde Dieu por morsiaus cras Si com ont fait et font maint riche Cui li ventres deçoit et triche .
Je ne t'ai mais certes si chier Que je me lais a toi trichier .
» S'ame seit bien dire a son ventre : « Fui toy ! fui toy ! Quanqu'en toy entre Devient nïens et porreture .
Fui toy ! fui toy ! Plains de luxure Iez quant tu as maingié assez .
Quant tout iez plains et entassez , Adonc te vielz au giu aerdre Qui l'ame fait dampner et perdre .
Pour ce que has toi et ten geu , A geüner m'esbat et geu .
» Vers l'anemi , quant il la tente , Se redesfent par grant entente .
Bien li keurt sus , bien li rebiffe ; Nel prise mais une viez biffe .
La lettre dit , si com moy samble , Qu'a trois champions tout ensamble Chascun de nos convient combatre , Et cilz qui il porront abatre , Saichiez por voir qu'il iert peris .
Souvent tentent l'empeeris Li mondes , la chars , li dyables , Mais si ferme est et si estables Et si sagement se combat Que toz trois les vaint et abat .
N'est nus , tant soit esperiteuz , De ces trois anemis morteuz Douter ne doie les estors .
Il nos font tant de divers tors Et tans d'assaus divers noz muevent , Se pereceus et vains nos truevent , Dont noz aront tost amatis Et en enfer mis et flatis .
Li crüelz mondes , li pervers , A noz toz fait tanz tors divers Tost nos ara vaincus , ce cuit , Se nos ne somes mout recuit .
La lasse chars que nos portons , En cui norrir nos deportons , A nostre preu ne bee point , Mais jor et nuit nos tente et point .
Au preu de l'ame ne tent mie , Ainz est sa mortex anemie .
Li diable , li anemi Adez resont tot embrami De decevoir noz et tenter Et de nos ames tormenter .
Cist champion , cist aversaire , Tuit troi a l'ame sont contraire Et tuit troi velent dampner l'ame ; Mais , se prenons garde a la dame Qui tant par est de grant esfors Et tant par est et sage et fors , Mout les aromes tost dontez Et tost vainchus et seurmontez .
Le monde despit et confoule Par ce qu'ele voit bien qu'il boule Et a boulez toz ses amis Et en enfer toz les a mis .
Par abstinence la char donte ; Meilleur l'a quant plus li fait honte .
Les anemis et les dyables , Les sousduianz , les decevables , Qui grant estuide et grant pooir Metent a li faire cheoir , Vaint par veillier et par ourer Et par gemir et par plourer .
L'empeeris , la sainte fame , A l'aiue de Nostre Dame Ensi ces trois fors anemis A soz ses piez boutez et mis .
Se noz volomes autel faire , N'aront pooir en nostre affaire Ne nule rien nes cremirons , Mais maugré auz a Dieu yrons .
La sainte dame en cui Diex maint , Qui mesiax cure et sane maint , A Rome esté n'eut pas jors vint Quant la novele de li vint As oreilles l'empereour , Qui mout estoit en grant freour De son frere , qui languissoit Si que dou lit nul tans n'issoit .
Luez que la dame eut disfamee , Tant esprise , tant enflamee Fu sa chars de meselerie Plus grief mesel n'eut nul en vie .
Quant ot contee la grant truffe , Tele lastree , tele buffe Li dona luez li bers sains Ladres Toz vermelus devint ses madres .
Ainz que li ans fust trespassez , Devint il quaffres si quassez Toz fu porris et vermelus Et toz couvers de vers menus .
Pour la mençoigne , pour l'outrage , Pour le pechié , pour la grant rage Que dite eut de la sainte fame Li donna Diex et Nostre Dame Si forsenee maladie Qu'il n'est nus jors qu'il ne maldie Quarante fois ou plus la mort Pour ce que pieç'a ne l'a mort .
Tant par est plains d'ardant poacre De tout l'erbier c'on trueve en Macre Ne feroit on pastel ne jus Qui en boutast un malan jus .
Ses grans boces , si grant malan Si li cuisent et font mal an « Las ! las ! dolans ! las , las , las , las ! » Tant crie et huce toz est las .
Gros et enflé a tant le vis Et tant orrible n'est hom vis , S'a grant mort n'est , qui le connoisse .
Par tout le cors a tant d'angoisse N'i a trois doie de char sainne .
Par tout venimme , par tot sainne , De toutes parz est touz bloustrex , De toutes parz est plains de treus , De toutes pars est deplaiés , De toutes pars est plus naiez Que viez touniax a malvais fons .
Es grans plaies , es trolz parfons Convient souvent naie et estouppe .
Chascuns pour lui son nez estouppe Autant ou plus com pour charoingne .
Venir la dame sanz aloingne Fait devant lui li empereres .
Grant feste en fait et dit : « Mes freres Si tres griément , dame , est malades , Et tant ses maus est fors et rades Prochainnement morir l'estuet .
Nule phisique aidier n'i puet Ne nul conseil n'en puis avoir Par prïere ne par avoir .
S'i volez metre entente et cure Et Diex pour vos le sane et cure , Ne serai pas vers vos eschars , Ainz vos donrai chargié deus chars D'or et d'argent , de dras de soye .
- Sire , fait ele , ou que je soye , Li puissans Diex , li vrais , li voirs , Me livera mes estevoirs , Telz est ma fois et ma creance , Mais saichiez bien tout sanz doutance Que ja de trestout vostre avoir Vaillant un oef n'en quier avoir .
Ja li doz Diex tant ne me hace Que denier aie de la grace Qu'il et sa mere m'ont donnee ! Ainz iert par grace abandonnee A tous cialz qui en Dieu querront Et qui pour Dieu la requerront .
Saichiez de voir , sire empereres , Se confesser se vielt voz freres De ses pechiez par bonne foy , Oiant l'apostoile , oiant moi , Oiant tous les senax de Romme , Sainz iert ancui com une pomme .
Autrement n'iert ja mais curez De ce soit toz asseürez .
» Cielz qui le mal endure grant De lui saner est mout engrant Et , ja soit ce que mout l'apresse Oiant tant de gent la confesse , Faire la vielt , quequ'il li griet , Et dist que mout li plaist et siet .
Les senax mande et l'apostoile .
S'un seul pechié , ce dist , leur çoile , Il otroie c'on l'enchaïnt Et c'on as forces l'en traïnt .
Quant l'apostoiles est venus , Li grans pueples et li menus De toutes pars sort et assamble ; Tant en i a , quant sont ensamble , Qu'entrer ne pueent ou palais .
Oiant les clers , oiant les lais , Au grief mesel dit l'apostoiles : « Garde , biau frere , que ne çoiles Tes grans mesfais , tes grans pechiez , Si laidement iez entechiez , Par aventure , et si desfais Par grans pechiez que tu as fais .
» Adont ra dit li emperere Tout em plorant : « Biau tres doz frere , Pour Dieu te pri a jointes mains Que pour le plus ne por le moins , Por honte ne por autre chose Envelopee n'aies chose Dedens ton cuer n'ensevelie , Tant soit vilaine vilonnie , Tant soit mesprisans mesprisons Ne tant traïtre traïsons , Que tout ne rues puer et lances .
Navrez fusse ore de deus lances , Biax douz frere , ou de deus espiez Si te veïsse sain seur piez .
» Li ors porris adonc respont : « Biax sire frere , qui repont Encontre Dieu sa vilaine wevre Vers tot le monde se descuevre .
Par ce qu'a Dieu me sui couvers , Vielt il que soie descouvers Et honnis devant tout le mont .
» Plourant les ielz lors lieve amont Et dit : « Las ! las ! Et ce que monte ? Vielz pechiez fait novele honte .
Honnis me sui par mon pechié .
Las ! las ! chaitis ! Tant ai pechié Que Diex m'a honni et desfait , Si vil mesel et si ort fait Que toz li mondes me dejete Et que plus pu que nule sete .
Las ! las ! fait il , Diex ! Diex ! Diex ! Diex ! Las ! las ! las ! las ! com fu grans diex Quant je fui onques nez de mere ! Saichiez , saichiez , sire emperere , Et bien le saiche ceste dame , Si consaut Diex mon cors et m'ame , Que j'onques ne fis en ma vie Pechié mortel ne vilonnie Dont esté n'aie vrais confez Fors un tot seul , dont me confés A tous les clers , a toz les lais Et a toz celz de cest palais .
Sire emperere , bien saichiez Se vos la langue me saichiez , Quant confessez iere orendroit , Vos arez certes mout grant droit .
Frere , vers vos sui tant mesfais , Si tost con vos orrez mes fais , Bien vos porrez vers Dieu mesfaire Se vos ne me faites desfaire , Ardoir et graïllier en flame .
A vos trahi la bonne dame , La sainte fame , le saint cors Qui pure et fine estoit plus qu'ors Et plus nete que n'est argens , Piteuse et douce a toutes gens .
Las ! Par moy fu mors et peris Li cors la bele empereris Ou tant avoit de neteé .
Las ! las ! Pour sa grant sainteé Seur toutes fames l'enhaï .
Ausi con Judas Dieu trahi La trahi je vers vos , biau frere .
Pour ce , sire doz emperere , Qu'ele estoit de si haut affaire Que mes voloirs ne voloit faire , Me penai je de li trahir ; Si la voz fis tant enhaïr Par l'anemi qui fu mes mestre Que li fesistes d'un chevestre Un landon faire et un coler , Traire en un bos et decoler .
» Quant l'empereres l'entendi , Pour peu li cuers ne li fendi Et de pitié et de tristrece , De mautalent et de destrece .
Si tres grans ire en lui s'enbat Qu'il se dehurte et se debat De ses deus poins par mi son vis .
« Las ! las ! fait il , pourquoi sui vis ? Las ! las ! fait il , que devenrai ? Las ! quel conseil de moy penrai Quant la plus bele creature Qu'ainques fesist Diex ne nature , La mielz vaillant et la plus sage , Decoler fis par ma grant rage Et par ma grant forsenerie ? Ha ! douce dame , douce amie , Com a grant tort vos ai ocise ! Si tres parfont taille et enchise Mon las de cuer ceste novele Pour un petit d'une alemele Ne me fier , las ! par mi le cuer .
Ha ! douce amie , douce suer , Douce , douce plus de mil fois , Tant est mes cuers pour vos destrois Tous me remet de duel et font .
Se je savoie ou vostre os sont , Ne seroient en nule terre Nus piez nes alaisse requerre Sanz nul delai , sanz nul sejour ; Ses beseroie chascun jour Et s'en feroie saintuaire .
» Lors rehurte et fiert son viaire Et sa forcele de ses poinz ; D'ire est ses cuers si parfonz poinz Ses dras de soie touz descire , Ses chevox ront , traite et detire , Son vis esgratine et depiece Et gist pasmés une grant piece .
L'apostoiles et li senat Mout sont dolant et mout sont mat Dou duel que fait li empereres .
Et li puanz mesiax , ses freres , Tel peür a ne seit qu'il face ; Mout grant doute a qu'il nel desface .
Grant duel demainnent ou palais : De chevaliers , de clers , de lais A si grant duel contreval Romme Que tuit lamentent , c'est la somme .
Pluisor pleurent l'empereor , Car grant doute ont et grant paor De mautalent qu'il ne s'ocie .
Li plus pleurent la Dieu amie , Qui tant ert bele et tant ert sage , De franc cuer et de franc corage Et tant de biens leur avoit fais .
Ses dis regretent et ses fais , Ses biaus dons , ses beles aumosnes .
De clers , de lais , de vielz , de josnes Regretee est la sainte dame .
Ou païs n'a homme ne fame Ne cuit qu'ele soit decolee .
Cele cui Diex a escolee , Qui tant est douce et tant est sage Et tant par a piteuz corage , Mout tenrement pleure et souspire Pour ce qu'ele voit que ses sire Si grant duel fait pour li et mainne .
Tout em plorant de l'erbe sainne Ou non dou haut signor de gloire Au grief mesel donna a boire .
Tout maintenant qu'il l'a beüe , Tout ausi tost li est cheüe Sa puanz roife , s'orde escraffe Com au poisson quant on l'escraffe .
Quant a beü , si sains est luez Que toz devient noviaus et nuez : Sainz est dedens , sains est defors , Net a le vis , net a le cors , Nes piez , nes bras et mains polies .
Quant Naamain fist sains Helyes Set fois baignier ou flun Jordain , N'ot plus le cors et bel et saim Qu'a li freres l'empereor .
Pour ce que la dame a paour De duel ses sire ne s'ocie , Tenir ne se puet ne li die : « Laissiez vo duel , sire empereres , Car toz sanez est vostre freres , Et cele encore est sainne et vive Qui si grant duel en vos avive .
Sire , sire , ne plorez mie .
Je sui vo fame et vostre amie , Je sui la lasse empereris Qu'a jetee Sains Esperis D'aversités teles et tantes Ne sai dire queles ne quantes .
Diex li pardoinst , sire emperere , Et je si fas a vostre frere , Qui sanz deserte et sanz mesfait Tant anui m'a et tant mal fait .
» Quant l'empereres l'entendi , Les mains au ciel luez en tendi ; Tout em plourant en mercia Le creator qui tout cria .
En piez saut sus et si l'embrace , Cent fois li baise et ielz et face Ainz qu'il la puist araisoner : Un tout seul mot ne puet soner Pour la pitié qu'il a de li .
Quant parler puet , lors jete un cri Et dit : « Merci , doz Diex , doz Diex .
De toutes les vertus des cielz Soiez tu , Sires , gracïez Et loez et magnefïez Quant m'as rendue et ramenee La riens ou mont qu'ai plus amee .
» L'apostoiles pour la merveille Souvent se saigne et esmervelle .
A jointes mains Dieu en mercie Et ma dame sainte Marie Pour le myracle mervilleus .
Par toute Rome , par touz leus Tans sains et tante cloche sone Touz en tonbist , toz en resone Et li païs et la contree .
De la perdue retrouvee Font si grant joie par tot Romme Ja recontee n'iert par homme .
Petit et grant en glorefïent Dieu et sa mere et magnefïent .
Si grant joie a par le palais Qu'il est avis qu'a un balais Chacié en ait duel et tristrece La grant joie , la grant leece Qui en la sale est descendue Et si soudainnement venue .
L'empereres a de sa fame Si tres grant joie n'est nule ame Conter la saiche ne retraire , Mais mout li grieve dou contraire , De la povrece et dou torment Qu'ele a soufert si longuement .
Tant a leece , tant a joye Que bien li samble que Dieu voye Quant il la voit en mi le vis .
« Dame , fait il , il m'est avis Que Diex vos ait resuscitee .
Voir , si a il quant delivree Vos a de tante adversité .
Seignorie et prosperité Arez assez dorenavant Plus que n'eüstes ainz devant .
Ne vos sai , dame , plus que dire : M'ame et mon cors et mon empire Et quanque j'ai , et plus et mains , Met et commant entre vos mains , Car je voy bien , ausi font maint , Qu'en vos est Diex et en vos maint .
De moy chier tenue et amee , De moy servie et honeree Serez assez plus qu'ainc ne fustes .
Bien voi que nez , bien voi que justes Est vostre cuers et vostre cors .
» La sainte dame respont lors Et dit : « Vo grant terre , biau sire , Vo grant regne , vo grant empire Si bien vos doinst Diex maintenir Qu'au grant regne puissiez venir Ou regnent cil et regneront Qui bien ont fait et bien feront , Mais a un mot saichiez , biau sire , Que je vos cuit tout vostre empire .
Cuite vos claim tout vo tresor , Tout vostre argent et tout vostre or .
Saichiez le bien de verité Qu'en ma tres grant adversité , Qui tant fu grans et tant amere , A Dieu voai et a sa mere Et continence et chasteé .
Ja , se Dieu plaist , en mon aé Seignour n'arai mais ne baron Se le doz roy des angeles non , Qui bons et vrais est deseur toz , Debonnaires , sadez et doz .
S'amours , qui en mon cuer converse , Espuise , espant , trebuche et verse Toute autre amour fors de mon cuer : Por s'amour get tout le mont puer .
S'amor me fait le cuer si chaut De tout le monde ne me chaut , Car esprouvé ai bien par foy Qu'en nului n'a fors en Dieu foy .
Tant ai veü , tant ai trouvé , Tant essaié , tant esprouvé Que je sai bien , je n'en dout mie , Folz est qui en home se fie .
Tous hom est wis , faus et glaçans , Maus traïtres , maus pourchaçans .
Sire emperere , bien dire os Que toz hom est toz de mort bos , Toz hom est wis , toz hom est vains , N'a point de cuer , c'est toz aubainz .
Nus hom sanz Dieu , c'en est la fins , N'est purs ne vrais , entiers ne fins .
Diex est toz cuers , Diex est toz force ; Il n'a en Dieu aubain n'escorce .
Touz hom sanz Dieu touz est pourris , Mal affaitiez et mal nouris .
Hom au besoin faut son ami , Ç'ai esprouvé mout bien en mi , mais Diex par est si acerins , Si tres vrais , si tres enterins Que cheoir ne puet ne glacier Cil qui le vielt bien embrachier .
Bon apuier se fait a lui , Car au besoin ne faut nului .
Diex est si fors de grant pooir Que glacier ne puet ne cheoir Ne mespasser a nesun fuer Qui s'i apuie de bon cuer .
Veü en moy ai averer , Sire emperere , qu'esperer Milleur se fait , c'en est la some , En Dieu qu'en prince n'en nul home , Que sages fait , c'en est la voire , Qui s'i atent , qui s'i espoire , Mais deceüz est sanz doutance Qui met en homme s'esperance .
Pour ce , pour ce , sire emperere , Que fois en home est corte et rere , Affïer mais ne m'i os plus .
De bonne foi sanz Dieu n'est nus .
Toz hom est faus , wis et menteres ; Toz hom glaçans est et guilleres .
Dou charbon vif par sui si cuite Qu'a toz homes di : “ Cuite , cuite ! ” Amors d'omme est aventureuse Et redoutanz et perilleuse .
Qui mielz li fait , souvent avient C'est cil a cui noax en vient .
En amer Dieu , c'est sanz doutance , N'a aventure ne cheance .
Qui mielz l'aimme , qui mielz le sert Mielz est de lui et plus desert .
Cielz qui mielz l'aimme milleur l'a .
Mout bon amer certes fait la Ou bonne amors ne puet perir .
Diex est si larges de merir Nus en lui perdre en nule guise Ne puet s'amor ne son servise .
Il n'est fors Dieu nus vrais amis ; Pour ce ai men cuer en li tout mis .
S'amours n'est mie d'aventure : Touz tans parmaint et touz tans dure .
Tout autre amor estuet changier , Müer , faillir et estrangier , Mais l'amors Dieu point ne s'estrange , Car Diex ne mue ne ne change .
En toz tans est Diex en bon point .
Qui que mut , Diex ne mue point .
Por ce que Diex ne puet müer , Ne departir ne remüer Men courage ne weil de lui , Ainz l'amerai plus que nului .
Toute autre amor m'iert bien amere Por bien amer lui et sa mere .
Pour Dieu amer m'iert tout amer , Car nus sanz Dieu ne set amer .
Il n'est fors Dieu nus vrais amanz .
Si com le fer li aïmanz Ensache a lui , trait et atache , Ausi s'amours men cuer ensache .
A lui mes cuers est si aers Por derompre vainnes et ners Ne pour perdre membre ne vie Ne serai mais fame n'amie A roy n'a prince n'a baron Jor que je vive s'a lui non .
Vrais amis n'est nus fors que Diex ; Avec lui est mes cuers es ciux , Encor soit ci mes las de cors .
Ja mais mes cuers n'istera fors Ne de sa mere ne de lui .
Quant toz li mons me quist anui , Quant toz li mons me dejeta , Quant toz li mondes me beta , Quant toz li mondes me failli , Quant toz li mondes m'assailli , Adont m'aida li tres doz Diex .
De toz mes anemis mortex M'a delivree mes amis .
Pour ce ai mon cuer en lui si mis , Pour ce est mes cuers en lui si fers Qu'ausi com en l'acier li fers Aers a lui est et sodez .
Ja deceüs n'iert ne godez Mes cuers pour terrïen empire .
Mes amis est Diex et mesire , Mes barons et mes avouez .
En lui mes cuers est si noez Et trestant l'aim et tant m'i fi De tout le mont pour lui di “ fi ! ” Pour ce que plus s'amye soye , Les siglatons , les dras de soie , Les sambuez , les lorains riches , Les aniaux d'or et les affiches , Les cras morsiaus et les mous liz , La grant gloire , les granz deliz De l'empire et de la corone Guerpis pour estre povre none .
Au roy dou ciel veil estre espouse .
Ce poise moy , quant je fui touse , Quant je ne fis ce que j'or fas .
Mon cors desdaing et mon cors haz Quant nus fors Diex fu de lui sire Pour royaume ne pour empire .
Non pas pour ce bien sai que toz Est Diex si piux et si tres doz Ne refuse vielle ne josne .
De ce fait il mout grant aumosne Et de ce fait grant largeté .
Par sa grant debonaireté N'est nus tant vielz ne tant tart vingne , Se labourer vielt en sa vigne , Ce loyer ne li doinst meïsme Qu'ont cil de tierce ou cil de prime .
S'en ma viellece devieng none Et en sa vingne viengne a nonne , Encor porrai bien recouvrer , S'a mon pooir veil bien ovrer Et le cuer n'ai faus et lanier , Le guerredon et le denier , Mien escïent , qui senefie Loier de pardurable vie .
Pour lui guerpis et guerpirai Quanqu'en cest mont a guerpir ai , Car qui le vielt tost aconsiurre Tout doit laissier pour lui ensiurre .
A lui me doins , a lui m'otroy .
Le veu , la promesse et l'otroi Que fis a lui et a sa mere , Quant pour nïent , sire emperere , Me commandastes a desfaire , Renouveler veil ci et faire Devant mon pere l'apostoile .
Pour le forment guerpis le soile , Pour paradys deguerpis Romme , Por Jhesu Crist terrïen homme .
Devant vos , devant voz senas De bouche di et d'uevre fas Ce que j'adons pensai de cuer : Le mont renoy et jet tout puer .
Mondainne honeur , mondainne empire , Qui l'ame charche et l'ame empire , Cuit et renonz , jet puer et lais , Voiant toz cialz de cest palais .
Pour le grant roy , pour le signeur , Pour le tres grant empereeur Qui sanz fin vit et sanz fin regne , Lais mortel home et mortel regne .
Pour paradis lassus amont , Lais et guerpis trestot le mont .
Por Dieu guerpis , por Dieu refus Le mont fuiant , faus et confus .
» L'empereres pleure et gemist , De mautalent tranble et fremist Et bien desfent a l'apostoyle Ja ne soit telz qu'il li doinst voile .
Souvent jure le roy celestre Qu'en Romme n'a ne clerc ne prestre , Se sa fame de lui desoivre , Noier nel face enmi le Toyvre .
Cele en cui Diex met hardement Requiert sanz nul delaiement Hardïement a l'apostoile Le froc li doinst tost et le voile , Et s'il le laist pour la peür De son baron , l'empereür , Pour doute d'omme ne de fame , Dex de ses mains requiere s'ame .
L'apostoiles pleure et souspire .
Mout doucement li prent a dire : « Dame , dame , ne faites preu .
Je vos assol de vostre veu Et sour moy preng tout le mesfait .
» Et clerc et lai trestout affait Et li senat et l'empereres Et sour toz les autres ses freres As piez la dame s'umelïent Et em plorant pour Dieu li prïent Sa volenté laist et refraingne Et qu'ele endurt que sour lui preigne L'apostoiles tout cest affaire .
Mais pour auz toz n'en vielt rien faire , Ainz dit la sainte empereris Qu'ainz sousferoit que fust peris Ses cors et ars enz en un feu Que pour nului frainsist son veu Ne qu'ele a ce ja s'asentist Ja mais sa char homme sentist .
L'empereres pleure et souspire ; Mout a grant duel , mout a grant ire , Grant destorbier et grant contraire Quant ne la puet a lui ratraire .
Mais quant il voit a la parfin Qu'ele a si vrai , qu'ele a si fin Le cors , le corage et le cuer Que pour Dieu vielt tout jeter puer , Guerpir l'empire et la corone , Tout em plorant congié li donne .
Pour peu que li cuers ne li part Quant en tel guise s'en depart , Mais l'apostoiles tant l'em proie , Tant l'en tient cort et tant l'asproye Et par raison tant le corjonne Que , maugré sien , congié l'en donne Et assentis s'i est afforce .
Cele qui se haste et esforce D'aler au haut espoz celestre Ensi se depart dou terrestre .
Ensi de la main l'apostoile Beneïçon et froc et voile Reciut la sainte empereris .
Si l'espira Sains Esperis Que jeta puer toutes richeces Et fist colper ses blondes treces Et la coronne terrïenne Guerpi pour la celestïenne .
Pour ce qu'a Dieu se vout acroistre , S'apetisa en petit cloistre , Pour cloistre a mis l'empire jus .
Poree en langes , pois au jus Aimme assez mielz la sainte fame , Pour encraissier , pour norrir s'ame , Que ne feroit chargié un char De chars pour encraissier sa char .
Ele seit bien , la sainte fame , Qui encraissier vieut a droit l'ame Le cors couvient amaigraier .
Eschaucirrer et roidoier Adez la chars vielt contre l'ame Qui ne l'amesgroie et affame .
Ele voit bien sanz alumer Qu'il couvient desacoustumer Les cras morsiax et les devices Celui qui vielt fuïr les vices .
Qui ne refraint la char et donte , L'ame chevauche et seur li monte .
Qui ne la fraint , qui ne l'esfelle , Touz tans rebourse est et rebelle .
La char convient desendruïr Qui les pechiez vielt defuïr .
Qui s'endruist trop et encraisse A pechié faire trop s'eslaisse .
Pour ce sa char fait bon laissier A endruïr , a encraissier .
Par trop fors vins , par trop cras mors A pechié s'est mains hom amors .
Pour ce la dame a son corsel Doner ne vielt nul cras morsel .
Si le tient cort par abstinence Qu'il ne roidoie ne se tence Encontre l'ame de rien nule .
Ne lait au cors metre en sa mule , Entasser chose n'ensachier Dont l'ame puist a mal sachier .
L'empereris , la sainte fame , Pour Dieu servir , por salver s'ame De l'empire s'est deschargie , Si s'est enclose et enparchie En cloistre ou ne voit mais nului .
Enclose s'est avec celui Qui vrais et bons est deseur toz .
C'est li tres biaus , c'est li tres doz , C'est li tres sades Jhesu Cris , Qui en son cuer est si escris Et en son cuer si se repose Pour lui oublie toute chose , Pour lui oublie tout le mont .
N'est jors cent fois ses cuers ne mont Em paradys pour lui veoir .
Sa signorie , son pooir , Sa douce mere , ses archangeles , Ses sains , ses saintes et ses angeles Dedens son cuer souvent remire .
Par pensee souvent se mire En la biauté de Nostre Dame .
Ele est en terre , mais ja s'ame Em paradys maint et converse .
Diex , quel nonain ! Diex , quel converse ! Diex , quel dame ! Diex , quel rendue ! Souvent se gist toute estendue Batant son pis et sa forcele Devant l'ymage a la pucele Qui en ses flanz porta mois nuef Son ami doz , son baron nuef , Qui mis li a l'anel au doit .
Si netement seit bien que doit Garder son cuer , s'ame et son cors Que plus soit nete et pure qu'ors .
Ele seit bien puis qu'espousee Et beneoite est et sacree Au haut signor qui tout cria , Qui l'anel mis au doit li a , Vers tous pechiez se doit tenser En fait , en dit et en penser .
Elle set bien que ses espouz Tout sanz taster vainne ne pous Set bien et voit quanqu'elle pense .
Si garde si sen cuer et tense Que nes de penser vilenie Tout le nestoie et tout le nie .
A Dieu sen cuer met en despense : Tant doucement souvent i pense Laissier ne daingne sen penser Fors seulement a lui penser .
A Dieu penser a grant deduit , A Dieu penser si se deduit , A Dieu penser si se refait .
Des douz pensers qu'elle a lui fait Plus se refait la crestïenne Que de viande terrïenne .
Tuit li penser li sont amer Fors cil qui sont a Dieu amer .
Pour estre a Dieu tres bien acointe , De tout le mont se desacointe .
A Dieu amer s'est si livree De s'amor est toute enyvree .
De tous acointes se delivre ; Ne vielt acointe fors son livre .
Avis li est qu'a Dieu conseille Quant son sautier lit et verseille , Et si fait ele sanz doutance .
La lettre dit qui l'enrommance Qui lit , qui eure , qui verseille A Dieu parole , a Dieu conseille .
Gregoyres dit , ou je le lui , Qu'a Dieu parole et Diex a lui .
Pour ce ne doit ja nus essoines Detenir clers , nonains ne moinnes Qu'en orison souvent ne soient , Souvent ne lisent et saumoient .
Par ces trois choses aüser Puet on deçoivre et amuser Le guillant siecle et l'anemi , Signour de Dieu faire et ami .
Par ces trois choses sont tensees Legierement vainnes pensees .
Par ces trois chosez si seris Est li sainz cors l'empereris Qu'en oubli mis a tout le mont Et pense adez lassus amont .
L'empereris , la sainte fame , Devant l'ymage Nostre Dame Toute la nuit mout souvent veille Et son sautier lit et verseille Tant que trespasse souvent none .
Or est es bains la sainte none , Or se deduit , or est aaise , Or n'a mais rien qui li desplaise , Or ne li faut mais nule chose Quant enserree est et enclose Avec le bel , le bon , le doz De cui amor s'enyvre toz Ses cuers , ses cors et ses corages .
Or a bien toz ses avantages Quant enclose est avec celui Qu'ele a amé plus que nului ; C'est li doz roys de chasteé Pour cui amor en neteé A tant gardé son biau jovent .
Or le remire et voit souvent De l'uel de contemplatïon , Or i met si s'ententïon Petit pense ailleurs a nul fuer , Adez le voit des ielz dou cuer .
Qui que soit Marthe , ele est Marie .
Or est refaite , or est garie Quant guerpie a la vie active Pour estre en la contemplative .
Or est en grant transquillité Quant toute curïosité Jetee a puer et toute painne Et siet si com la Madelaynne As doz piez le doz Jhesu Crist Pour oïr les doz moz qu'il dist De sa tres douce sainte bouche .
Mout doucement au cuer li touche La grans douceurs que li doz sire En l'Evangile daingne dire .
« Venez , fait il , venez , venez Qui travilliez et qui penez Et qui lassé et chargié estes .
Es grans joyes et es grans festes De paradys vos referai .
Essaiez moy , doz vos serai .
Essaiez moi com je sui toz Debonaires , piteuz et doz .
Nului qui m'aint je ne jet puer Car humeles sui et doz de cuer .
Çaus qui m'aimment aim durement .
Portez men fais seürement ; Mes fais soués est et legiers .
Cil qui me servent volontiers Et cil qui bien amer me welent De rien qu'il facent ne se duelent .
» Ceste promesse douce et sade De Dieu servir la fait si rade Meesmement en l'esperite Qu'en quanqu'ele fait se delite .
Ses esperites est si fors , Son cors fait tant par son esfors Au Dieu servisse travillier , Tant jeüner et tant villier , Tant saumoyer et tant ourer Et tant gemir et tant plourer Qu'apertement puet on veoir Tant de vigueur , tant de pooir Ne puet avoir nus cors de fame Se n'est par la vertu de l'ame .
De Dieu servir , c'en est la somme , Tost est las cors de fame et d'omme .
A Dieu servir vertu n'a point Se ne l'esforce l'ame et point .
De Dieu servir mout tost se lasse La chars chaitive , fraille et lasse .
De la saintisme empereris Est si tres chaus li esperis Que tout le cors en a boillant .
Quant plus se va agenoillant , Quant plus la char traveille et tue , Tant plus en Dieu se resvertue .
L'amors de Dieu si l'a esprise Que la char n'aimme ne ne prise Une rachinne de fenoil .
Si saint coude , si saint genoil Tant s'acoudent , tant s'agenoillent Que de cler sanc taignent et moillent Assez souvent la terre froyde .
Quant plus traveille , plus est royde Et plus ses cuers est en melide .
Se sa chars blanche fronce et ride Par l'abstinence qu'elle mainne , Joie ses cuers grant en demainne .
Tant geüne , traveille et eure , Veille , gemist , souspire et pleure Qu'ele en noircist toute et palist .
Ensus de li fiert et galist Toutes les aisez de la char .
A gaberie et a eschar Tient la saintisme crestïenne Toute la gloyre terrïenne .
La sainte dame nete et monde Seit bien que la gloyre dou monde Tant ne puet croystre ne florir Qu'il ne l'estuit mout tost morir Et , quant plus monte , plus bas chiet .
Qui plus en a , plus li meschiet ; Et nequedent tel mescheance Tienent li fol a grant cheance , Mais tel chaance a grant meschief Tiennent li sage , par mon chief .
Si fait la sage empereriz .
Si l'ensagist Sainz Esperiz Que vainne gloire tant desdaingne Que ses cuers nes penser n'i daingne .
Ele seit bien , c'en est la voire , D'amer le siecle ne sa gloyre Ja hom ne fame ne jorra .
Ele seit bien qu'ele morra Et se ne seit le jor ne l'eure .
Pour ce gemist et pour ce pleure Et pour ce adez a grant envie De Dieu servir en ceste vie Tant de doz cuer , de vrai , de fin Que bon trespas et bone fin Li daint trametre et envoier Et en tel lieu s'ame avoier Qu'ele aler puist si droyte voie Sa sainte face sanz fin voie .
Elle set bien , n'en doute pas , La bone fin , le bon trespas Amainne adés la bone vie .
L'espouse Dieu , la Dieu amie , L'empereris , la sainte nonne , En doutance est adez qu'a nonne La mors complie ne li sont .
Pour li waitier , por ce li sont Adez overt li oel dou cuer .
La mort n'oublie a nesun fuer , Mais jor et nuit adez la voit .
Pour ce la dame se provoit , Pour ce la dame s'apareille , Pour ce jeüne , por ce veille , Pour c'est adez aparillie , Pour c'est adez esmanvillie .
L'empereris , ce n'est pas doute , Mout crient la mort et mout la doute .
Ainz que s'eure soit acomplie N'ainz que la mort li sont complie , Qui a pluiseurs souvent la sonne Ainz qu'il soit vespres , voire ainz nonne , Aparillier se vielt si bien Qu'ele ne puist douter de rien Sa grant impetuosité .
La mort doute par verité Tant qu'ele adez jor et nuit veille Et , s'a la fois li cors soumeille , L'ame toz tanz est esveillie , Acesmee et apareillie De recevoir en net ator Son salveür , son creator .
Miudre de li ne porta voile .
Sa lampe a si garnie d'oile Qu'ele art adez , et nuit et jor .
Bien pres qu'adez est assejor A nus genolz la sainte fame Devant l'ymage Nostre Dame .
Devant li s'est tante foÿe , Et tant flechie et tant ploÿe Et tant couchie et estendue Qu'oïe l'a et entendue .
Souvent li prie de cuer fin Qu'ele la traie a bonne fin Et que sa fin face si fine Qu'ele ait la joie qui ne fine .
Tant conforta Sains Esperis Et enforça l'empereris Qu'ainc n'entesvi ne ne recrut , Ainz amenda adez et crut A Dieu servir et a bien faire .
Haut conseil mist en son affaire Quant si le monde jeta puer Et quant ama de si doz cuer La mere au roy qui tout cria .
Tant la servi , tant la pria Et devant li tant s'estendi Que ses prïeres entendi Et qu'ainz la fin si l'afina Que si tres finement fina Qu'ele eut la joie au finement Que desiroit si finement .
Quant defina la sainte fame , De son saint cors la saintisme ame La mere Dieu mist es sainz cielz .
Li roys des roys , li diex des diex , Li emperere , li grans sire Pour cui guerpi eut son empire , Em paradys la corona Et en douayre li donna Com a s'espeuse et a s'amie S'amor et pardurable vie Et la joie qui tant est fine Qu'ele ne faut ne ne define .
A la quel joie li doz pere Par les preces sa douce mere , Par sa douceur et par sa grace Tous et toutes partir nos face Et toz nos maint a bonne fin .
Ici commens et ici fin .
Qui vielt oïr oie comment Un petitet de mon froment Veil ci semer et de m'anone : Parler encor veil de ma none .
Des nonains de Nostre Dame de Soissons lci me prent , ici m'aard Granz volentez , par saint Maard , Qu'a mes dames que mout ai chieres , As damoyseles , as cloistrieres De Nostre Dame de Soissons , Envoy un mes de tes poissons Com j'ai peschié a Vi seur Aisne .
Par un garçon sour un ais ne Lor tramet je pas cest present , Ainz lor envoy , ainz lor present Par cest biau livre et par ces pages , Qui parleront plus bel q'uns pages , C'unz troteapié ne c'unz corliuz .
De toutes celes qui cors liuz Pour Jhesu Crist ont esleüs Doit cis presens estre leüs Et li myracles de la dame Qui jeta puer le cors por l'ame .
Par le myracle et par la queue Daint Diex voloir qu'encor esqueue Aucune bonne crestïenne D'amer la joie terrïenne .
Livres , va t'en isnelement , Salue moy mout doucement L'abbeesse de Nostre Dame , Qui mout est certes douce fame .
Les damoiseles , les cloistrieres Salue moi , quant en cloitre ieres , Cent mile fois a tout le mains Et si leur di qu'a jointes mains Mout doucement leur quier et proy Qu'eles prïer veillent por moy ; En toz biens cil les face croistre Qui renclus , cele , chambre et cloistre Fist de la virge pure et monde Qui tout espure et qui tot monde ; La douce dame par sa grace Vielles et josnes tex les face Et fors de cloistre et en couvent Qu'a leur espoz tiegnent couvent Et si le servent de cuer fin Vivre avec lui puissent sanz fin .
Quant de Soissons departiras , Cinc cenz fois salüer m'yras L'abeesse de Fronteuvraut , Que je mout aim et qui mout vaut .
De son affaire ai tant apris Que je mout l'aim et mout la pris ; De toz les cloistres qu'ele garde Et de li daint cele estre garde Qui en sez flanz nuef moys garda Le roy qui tout en sa garde a ; La douce dame glorïeuse , La debonaire , la piteuse , Leur cors garder daint et leur ames .
Toutes rendues , toutes dames Noires et blanches qui le monde Pour l'ame faire pure et monde Avez guerpi et jeté puer , D'or en avant d'ententil cuer Entendez la page presente Que vos tramet , que vos presente Li prïeuz de Vi , danz Gautiers .
Vos orisons et vos sautiers , Voz doz ave , voz doz salus Desire plus que bars ne lus .
Pour la douceur de Nostre Dame Toutes vos prie que vos s'ame En toz les biens fais acuelliez Que jor et nuit pour vos cuelliez .
La sainte virge pure et monde Qui toz les sienz netoye et monde Si vos netoit et si vos mont Et si vos face cest vil mont Et cest vil siecle seurmonter Qu'en paradys puissiez monter .
Amen .
De la chasteé as nonains Vous damoyseles e vos dames Qui de cuer et de cors et d'ames Au roy dou ciel estes donnees , Qui beneoytes et sacrees Estes au roy de paradys , Prenez garde que fist jadis L'empereris de grant bonté Dont ci devant vos ai conté .
Puis que pour Dieu se fu tousee Et d'anel d'or l'eut espousee , Si li fu bons , si li fu doz Qu'a lui ses cuers se donna toz N'ainc puis son cors ne li toli .
Si biau baron ne si poli Com Diex est ne poez avoir .
Ce doit chascune bien savoir Que nul amant tant amoureuz , Tant vrai , tant doz , tant savoureuz Com Diex est avoir ne poez .
S'en lui laciez , s'en lui noez Vostre corage et vostre cuer , Tant vos iert doz qu'a nezun fuer Ne vaurrïez nul autre avoir .
L'empereris fist grant savoir Quant ele a lui se maria Et quant son cuer si varia De toute humainne criature Qu'ele onques puis talent ne cure N'eut de nul home , tant fust biax .
Et nequedent de grans cembiax Assez li fist li anemis , Mais si parfont enté et mis Avoit en Dieu corage et cuer Que tout le monde jeta puer Et que tout homme desdaingna .
L'amors de Dieu si l'empraingna Qu'a la mort vie li conçut Et Diex ou ciel l'ame en reçut .
Faites autel com ele fist : Pour la douceur de Jhesu Crist Fuiez et despisiez le monde , Tenez le cuer et le cors monde Si com la sainte empereris .
Sachiez que li Sainz Esperis En vos habite et en vos maint S'en vo defaute ne remaint .
Pour Dieu tenez net le manoir Ou habiter doit et manoir Et reposer jor et nuit Diex .
Aiez les cuers esperiteux , Aiez nes cuers , aiez nes cors .
Netes et pures com fins ors Estre devez et glorïeuses , Et plus que pierres precïeuses Estre devez cleres et beles .
Saichiez , saichiez , vos damoyseles Qui a Dieu estes marïees , Qu'estrangies et varïees De tout le monde devez estre .
Vos qui pour le regne celestre Guerpi avez peres et meres , Parenz , amis , sereurs et freres , Et copees vos treces blondes , Gardez , gardez que cis vielz mondes A lui amer ne vous rapiaud .
L'amors dou monde mort espiaud Et mort perpetuel engenre .
Pour ce s'i fait perilleuz penre .
Ostez dou siecle vos ententes : Se vos sereurs , se vos parentes Ont leur lorains , ont leur sambuez , Se pareez sont et vestues Et richement apipaudeez Et vos , qui estes bertoudees Pour amor Dieu et reoingnies , En cloistre misez et coingnies , Gardez , por Dieu , de rien n'en chaille .
Vos savez bien sanz nulle faille Que cis vielz mondes et sa gloyre Ne vaut la keue d'une poyre .
Comme fumiere tresira , Tout est nïent , tout porrira .
Vous damoyseles , vos velees Cui a s'amor a apelees Li crïeres qui tout cria , Le siecle et tout quanqu'il i a Haïr devez et defuïr , Et plus que fiens vos doit puïr .
Siecles est ors , vielz et puans Et se par est tant engluans Qu'issir n'en puet ne remüer Cil qui sa glus puet englüer .
Fuiez le mont , fuiez ses vices , Ses chiers morsiax , ses grans devices , Que pluiseur aimment tant , c'est diex , Que de leurs ventres font leurs diex .
Se vos parentes ont les tables Et les viandes delitables , Les bars , les lus et les saumons , Ne vos en chaille .
Salemons Dist que mielz vaut une bouchie De pain sec a joye maingie Que plaine maison de vitaille Maingie a noise et a bataille .
Vo povreté prenez en pais : Les gens dou siecle ont mout grant fais D'aquerre ce malvaisement Qu'il redespendent folement .
Cil grant signor et ces grans dames Pour ce souvent perdent leur ames , Qui au besoing leur fuit et faut .
Vos en avez , se Diex me saut , Ce m'est avis , le mielz parti .
Mielz ameroie un oef parti , Un oef pochié ou un oef blanc Que trente mes boulis en sanc .
Mielz vaut uns oez sanz cuisençon Que trente mes de raençon .
Mau mors avale et male moute Qui raençon englot et toute .
Se vos sereurs et vos parentes Ont les grans terres , les grans rentes , Les grans traïns , les grans ators , Les grans palais et les grans tors , Les biaus barons , les rois , les dus , Ne vos en chaille , car mout plus Vaut Diex que roys ne dus ne face .
La biautez Dieu onques n'esface , Mais biautez d'omme est tost faillie Et tost la face a empalie .
Tant par a d'incouvenïenz En tout homme que c'est nïenz .
Tous li plus fors , toz li plus biax A mout tost fait toz sez cembiaus .
D'omme est si fraille la nature Que petit vit et petit dure , Tost faut , tost muert et tost devie .
Courtes et brieves de sa vie Sunt mout les bonnes et les metes , Et pour ce crie li prophetes Que toute chars , c'en est la voire , Est herbe seche et que sa gloyre Descroe et chiet com fleurs de fain .
D'omme mortel talent ne fain Ne devez ja nul jor avoir , Mais vostre espoz , le vrai , le voir , Devez toz tanz , viellez et tousez , Desirer com vraies espousez , Car telz biautez en lui s'aüne Que li solaus et que la lune S'esmerveillent de sa biauté .
Se vos li portez loiauté Et faites ce qu'il li serra , Desor les chiés vos aserra Coronnes d'or cleres et fines Et vos fera toutes roÿnes .
Portez li foy ou que soiez .
Se li lerres , li renoyez , Li dyables , li anemis , Qui de maint mal s'est entremis , Vos aguillonne , point et tente , Desfendez vos par grant entente .
Tenter vos cuide tant et poindre Departir vos puist et desjoindre De vostre ami , de vostre espouz .
Bien seit se de lui et de vous Faire pooit divorcïon , En vos aroit grant porcïon .
Gardez si prez tout vostre affaire Qu'il ne vos face chose faire Dont vos soiez de lui sevrees .
Es myreoirs de vos pensees Voz concïences si mirez Et si voz ames atirez Que vostre espous n'i voie chose Dont il vos hace a la parclose .
Les beles dames de ça fors Mout bel acesment leur biax cors Et souvent mirent leur biax vis Pour ce que welent a devis Estre plaisans a çax et beles Qui leur amour ont mise en eles .
Vos damoiseles , vos cloitrieres Qui guerpies les robes chieres Avez pour les coteles blanches Et pour les fros as noires manches , Se vos volez que vostre espous S'amour asiece toute en vos , Et en viellece et en jouvent Gardez que vos mirez souvent Ou myreoir de conscïence .
Gardez nule inconvenïence Voz sainz espouz en vos ne voie Pour quoi s'amor tolir vos doie .
Leurs vis mirent seculers dames Mais vos devez mirer vos ames Le vis mirent et vos le cuer .
Leurs myreoirs jetez toz puer .
Leur myreoir ne vos sont preu ; N'i puet avoir l'ame nul preu .
Es myreoirs de Sainte Eglyse , Qui cler et bel sont a devise , Myrer se doivent cil et celes Qui weillent ames avoir beles .
Li myreoir , li essamplaire Par coi devommes a Dieu plaire , Ce sont li livre ou vies maintes Trovommes de sains et de saintes .
Es saintes vies , es sainz faiz Des sainz hommes et des parfaiz , Des saintes virges , des puceles Qui tant a Dieu par furent beles Mirer se doivent bonne gent .
Tel myreoir sont bel et gent , Tel myreoir sont reguler .
Nus n'a le cuer si seculer , Se bien se vielt souvent myrer , S'ame ne puist si atirer Que volentiers la verra Diex Et s'en fera s'espeuse es cielz .
Des myreoirs dont je vos cont Deus en i a qui propre sont A vous cloistrieres , a vous dames ; Ce sont deus resplendisanz gemmes , Deus saintes pierres glorïeusez , Deux esmeraudes precïeuses Dont tous li mondes resplendist .
Mais tout autant , qui voir en dit , Est plus clere de l'autre l'une Com li solaus plus de la lune .
La premiere de ces deus gemmes Ou remirer devez voz ames , C'est la pucele precïeuse , C'est la roÿne glorïeuse Qui roÿne est de tout le monde .
La Magdelaynne est la seconde .
Vous puceletes et vos tousez Qui amies et qui espousez Estes au roy de verité , Pour garder vo virginité , Pour fuïr toute vilonnie , Mirez vos bien , nel laissiez mie , Ou myreoir que cele porte Qui dou ciel est et pons et porte , Qui plus fu pure que purs ors , Virge de cuer , virge de cors .
Virginitez par est si fine Qu'as angeles dou ciel est cousine .
Virginitez par est si nete Que flors de lis ne vïolete N'iout si soëf com ele fait .
Escriture dit tout affait Ceste vertu qui puet aquerre , Il mainne vie d'angele en terre , Mais saichiez bien certainnement Ne flaire pas tres doucement Au roy dou ciel virginitez Se n'est avec humilitez .
Par ce que tant s'umilia La mere au roy qui tout cria , En ses sainz flanz Diex descendi .
Humilitez Dieu nos rendi , Qu'orgiulz tolu si nos avoit Que de nos tous cure n'avoit .
La mere au roi de verité Ne dist pas la virginité Veüe a Diex de sa pucele , Mes l'humilitez de s'ancele .
Qui puet avoir virginité Gart que de vraie humilité Bien l'ait enclose et bien couverte : Adont seüre soit et certe Qu'ele pareille iert as archangeles Et coronnee avec les angeles .
Qui le myreoir Nostre Dame , Qui tant est biax pour myrer l'ame , A adiré , frait et perdu N'ait pas le cuer si esperdu Que maintenant l'autre ne preingne Et a la Magdalainne apreingne Que tant douceur a Diex en lui Que jeter puer ne vielt nului , Mais a deus mains reçoit et prent Celui qui de cuer se repent .
S'aucune i a qui soit cheüe , Gart que ne soit si durfeüe Que pour ce chiece en desespoir , Car c'est pour son grant bien espoir .
Diex sueffre bien , ce n'est pas doute , Qu'aucune qui d'orguel est toute Estançonnee et souspuïe Aucune fois soit embuïe .
Li doz Diex bien sueffre et endure Celi qui plus cuide estre pure A chanceler et a glacier Pour orguel qu'il en vielt chachier .
Mout vaut mielz humele chasteés Qu'orguilleuse virginitez .
Avec orguel n'est bons nus biens , Car Diex le heit sour toute rienz .
Ou myreoyr la Magdalainne , Qui tant fu nete et tant fu sainne Aprés ce qu'ele eut tant mesfait , Mout bon myrer certes se fait .
Nule n'en soit desesperee : Qui virginité l'esmeree Ne puet avoir chasteé quiere Et soit en Dieu seüre et fiere , Car chasteés ensiut adez Virginité de pres en pres .
Ce sont deus dames , deus voisines , Qui sont parentes et cousines ; Ce sont deus dames , deus puceles , Qui sont au siecle et a Dieu beles ; Mout sont beles , mout sont polies .
Celes qui aimment les folies , Luxure , yvrece , gloutonnie , Qui en enfer maint glouton nie , Touz tans banissent de leur rue ; Plus les heent que crapouz rue .
Mais sachiez bien de verité Que mout aimment sobrïeté , Et d'abstinence et de geüne Grant joie demainne chascune .
Mout sont sobres , blanches et netes Et plus assez que vïoletes Defuient tai , fumier et fanc .
Mout sont leur chainse bel et blanc Et bien ridé et bien lïé , Souef flairant et delïé .
Virginitez et chasteez Sont bien de toutes neteez .
Ce sont deus fleurs si enflorees Que qui les a bien odorees , Plaisanz li sont sour toute chose .
Plus soef welent ne fait rose Quant de novel est espanie .
Toute ordure est d'eles banie Et toutes neteez assise .
Bien a amors a sa devise Qui a amie a une d'eles .
Eles sont tant blanches et beles , S'en eles bien vos remyrez , Comme flouretes blanchirez Et se serez , n'en doutez mye , En l'autre siecle , en l'autre vie , Des saintes fleurs de paradys .
Myrez vos i com fleurs de lis , Serez flairanz , douces et beles .
Saichiez de voir se vos en eles Des ielz dou cuer bien vos mirez , L'anemi tost abaubirés .
Mais tant seit de la vielle dance , S'il voit en vos point d'incoustance , De tez pensers vos amenra Par quoy mout tost vos souspenra .
Quant li cuivers , li envïeus , Pensers vos amainne envïeuz Refusez les , jetez les puer , Si soulevez a Dieu vo cuer Et commenciez le doz salu Qu'a moutes genz a mout valu .
Saichiez de voir , vos damoyseles Vos cloistrieres , vos jovenceles , Se par prïeres ne tensez Temptatïons et folz pensez , Li dyables , qui seit maint tour , Tant vos ira souvent entour Qu'un malvais plait vos bastira : De vostre espouz vos partira Se vos de lui ne vos waitiez .
S'asavourez et alaitiez Dedenz voz cuers foles penseez , Ja ne serez vers lui tensees , Car nus ne puet sa char tenser S'avant ne tense le penser , N'a Dieu n'est chastes a nul fuer Qui avant n'est chastes de cuer .
De chasteé nus ne se vant Se de cuer n'est chastes avant .
Pour ce se fait mout bon tenser Et retraire de fol penser .
Mais anemis , se Diex me saut , Les chastes cuers mout plus assaut Qu'il ne face les dissolus .
Il est assez plus esmolus , Plus trainchans et plus afilés Vers vos , dames qui le guillés , Qui li tolez vos beles ames , Que vers pluiseurs seculers dames Qui a la char tant obeïssent Les ames dampnent et perissent .
Fame qu'il voit que toute est seue , Qui toute va a male veue , N'asaut il pas tant com celi Qui cure et garde prent de li .
Li dyables de joie oisele Quant une sainte damoysele Qui pour Dieu a guerpi le monde , Qui tant est pure et tant est monde Qu'ieut plus soef que fresche rose , Puet tant tenter qu'a la parclose Fait le penser devenir fait Et tant qu'a Dieu puïr la fait .
Damoyseles , se ne tensez Vos corages et vos pensez , Vos estez mortes tout affait , Quar li pensers norrist le fait : Del fol penser vient la fole wevre .
De fort escu qui ne se cuevre Envers dyable et escremist , Tel colp li donne dont gemist Et fait grant duel la lasse d'ame .
La cloistriere , la bonne dame , Doit tant savoir de l'escremie Que dyables ne la puist mie Ferir a nu n'a descouvert .
Se l'uel dou cuer n'a mout overt , Tant li fera de soutix tours , S'elle estoit fors com une tours , Se la feroit il chanceler .
Il set ses cous si bien celer Et si set tant de la retraite Qu'ainz qu'elle soit arriere traite , La ferra il en tel endroit Qu'elle n'ira ja mais si droit Com elle a fait dusqu'a celle eure .
Quant li deables li queurt seure , Se tost n'apele Nostre Dame De tout son cuer , de toute s'ame , Tost li fera par son abet Un tel tortpié , un tel jambet Dont perdera en un moment Ce qu'a gardé si longuement .
Mais sache bien , se Diex me saut , Se de cuer vielt , quant on l'asaut , La douce mere Dieu huchier , Garde n'ara de trebuchier ; Et , s'ele oublie en nule guise La mere Dieu et son servise , Ne puet estre ne li meschiece , Ne puet estre qu'ele ne chiece Et glast en aucune maniere .
Bien pert s'ensaigne et sa baniere , Bien est venchuz en tout estour , Bien pert sen chastel et sa tour Cilz et cele qui pert l'aïe De ma dame sainte Marie .
Tout a perdu a la parclose Qui ne l'aime seur toute chose .
Pour Dieu , pour Dieu , vos damoyseles , S'estre volez plaisanz et beles A vostre espouz , a vostre pere , Amez de cuer sa douce mere .
Se s'amors bien au cuer vos point , Ne douterez dyable point .
S'en Nostre Dame vos mirez , Si net chemin toz tanz irez Ja n'arez garde de la boe Qui l'ame soille et l'ame emboe .
S'el myreoir qu'ele vos mostre Bien vos myrez , plus que nul mostre Defuirez homme et sa consorce Et si serez de si grant force Que ja brisiez n'iert ne malmis Li veuz qu'avez a Dieu pramis Ne li seax virges desfais Qui tant par est soutilment fais Que qui le pert par nul ovrier Avoir n'en puet nul recouvrier .
Gardez ne soit ja depiciez .
Virges seax , luez qu'est bleciez , Tant en malmet , tant en empire Que poiz devient la virge cire : Ja n'iert mais telz com a esté .
Damoyseles qui flors d'esté Desoz les voiles resamblés , Gardez qu'a Dieu ses fleurs n'emblez .
Les fleurs Dieu estes et les roses : Gardez , gardez seur toutes chosez Que ne vos fiere la gelee , Car vo biauté seroit alee .
Gardez , gardez vostre sael , Gardez les fleurs de vo prael , Gardez vos cuers et vos chars netes .
Sambler devez les vïoletes , Qui toute ordure si desdaingnent Que converser n'estre ne daingnent En tai n'en boe n'en fumier .
Toz tans fuient le betumier , Mais es montaingnes , es haus leuz , Es biaus praiax , es biax peleuz Et converser welent et croistre .
Et vos , damoyseles de cloistre , Toute ordure devez fuïr Se ne volez a Dieu puïr .
La vïolete en sa nature Mostre c'on doit fuïr luxure .
Toute religïons ensamble , Et noire et blanche , ce me samble , Resambler doit la vïolete : Toz tanz doit estre pure et nete Et defuïr le betumier Qui en l'ort fanc et ou fumier Dou tai d'enfer entaie l'ame Et fait ardoir en l'ardant flame Qui art de tant ardant ardure , Si com tesmoingne l'Escriture , Del nostre feu ardans est plus Bien la moytié : n'en dout ja nus Que li nostres feus ardanz n'est Plus de celui qui pourtrais est .
Pour ce fait il bon defuïr Pechié , qui fait l'ame bruïr En tel brasier et en tel flame .
Saichiez pour voir que Nostre Dame Em paradys ses vïoletes Fera de vos et ses floretes Pour enflorer par grant delit Sa bele chambre et son biau lit .
Se la servez en neteé Et gardez bien vo chasteé , Se la servez bien finement , Voz ames au definement Toutes menra ou ciel lasus .
Pour Dieu , pour Dieu , ensus , ensus Soyez toz tanz de la folie Si que vo chars blanche et polie Soit adez pure et esmeree .
Toz tanz soit fors et aceree Vostre pensee et vostre chars Si que dyables ses eschars Ne ses gabois faire ne puisse De rien qu'en cuer ne qu'en char truisse .
Quant vos assaut li fel , li froiz , Dou signe de la vraie croiz S'a droit couvrir bien vos savez , De touz ses tours garde n'avez .
S'en vostre escu est la croiz painte Et en vo cuer parfont enpainte , De rien douter ne le pouez , Car cil sera vos avouez Qui par la croiz et par le fer Le trebucha ou fonz d'enfer .
Quant vos vienent pensees vainnes , Afflictïons prenez et vainnes Devant le signe de la croiz .
Se vos pensez bien a la doiz Et a la plaie qu'eut ou flanc Por voz pechiez et au cler sanc Que respandi en croiz pour vous Vos sainz amis , vos sainz espous , Se bien l'amez , si vos cuira : De vostre cuer lués s'enfuira Toute male temptatïons .
Tournez voz cogitacïons De tout en tout a vostre ami ; Ne l'amez pas a cuer demi , Mais donnez li cuer et cors tout .
Amours qui ne fremie et bout Vraie n'est pas ne ne vaut rien .
Boulir doit touz qui aimme bien , Et si fait il , n'en doutez mie .
Cuers qui bien aimme adés fremie Meesmement de l'amour fine Qui ne faut onques ne ne fine .
Cuers qui bien aimme d'amour fole , Qui le cors tue et l'ame afole , Penser ne puet fors a la chose Ou a sa fole amour enclose .
Dire puis bien que vraie nonne Qui aimme bien s'a celui non ne Doit ja penser qui li a mis L'anel ou doit con vrais amis .
Nonne doit estre si tres monde Qu'amer ne doit tant rien ou monde Ne tant ne doivent si penser A rien qui soit ou mont penser Com a celui qui est espouse , Por cui se tont , pour cui se touse .
Damoiseles , sachiez que vos Le roi dou ciel , vo vrai espous , Devez amer de si vrai cuer Qu'il ne past jour a nesun fuer Que voz espirs cent foiz ne mont Por lui vooir lassus amont .
Gardez , pour Dieu , vous soiez teles Qu'a lui volez souvent des eles De sainte contemplacïon .
De vilainne temptacïon Tous tans devez vos cuers tenser Par bien sovent a Dieu penser .
Si faites vos , teles i a .
De bonne eure Diex vos cria Et nees fustes de bonne eure Quant s'amors si vos assaveure Que vos l'amez plus que nului Et toz hommes laissiez pour lui .
Mout vos vient certes de haut cuer Quant mortel home jetez puer , Qui petit dure et petit vaut , Pour le signeur qui maint en haut , Qui toz tans dure et toz tanz vit .
En son cuer bien tout ce provit L'empereris dont j'ai conté : Ne roy ne conte ne conté Ne prisa pas vers Dieu un pois .
A la grant livre et au grant pois Seut bien que Diex li renderoit Quanqu'ele pour s'amour feroit .
Mout joua bien , mout fist bon trait Quant de richece se retrait Pour enserrer en povre cloistre .
Mout se seut bien ou ciel acroistre Quant en terre s'apetisa .
L'amours de Dieu bien l'atisa , Bien l'embrasa et bien l'esprist Quant laissa Rome et cloistre prist .
Mout joua bien et gentilment Et mout traist bien et soutilment Quant pour le ciel jeta puer Romme Et quant pour Dieu guerpi sen homme Et quant vaut perdre son auffin Pour le roy qui durra sanz fin .
Vous damoyseles , vos cloistrieres , Qui les robes riches et chieres Avez guerpies pour noirs froz Et vos chevaliers et vos roz Avez perdu pour Dieu avoir , En l'eschequier dou ciel pour voir Vos fera Diex toutes roÿnes .
Ses puceles el ses meschynes Fera de vos la clere gemme , La grans roÿne , la grans dame Qui dou ciel est roÿne et fierce .
Vespres et none , prime et tierce En ses chambres li chanterez Et ses chapelainnes serez .
Li et son fil , vo saint espouz , Et jor et nuit loerez vous En la grant tourbe des archangeles , Des saintes virges , des sains angeles .
Mout par avez haut escïent Quant pour auques laissiez nïent .
Vos savez bien sanz nul redout Que nïenz est envers Dieu tout .
Mout par est plains de grant savoir Qui pour nïent set tout avoir .
Mout est soutix , mout set de change A paradis qui cest mont change .
De haut senz estes aengiez Quant les joyes changans changies Avez a Dieu , qui pas ne change .
Seur toutes gens savez de change .
Vous cloistrieres , vos damoyseles , Vos josnes touses , vos puceles Qui a Dieu estes espouseez Et qui tondues et touseez Avez pour Dieu voz blondez treches Et voz biaus cors mis en destreches Et en mout grans subjectïons Et qui voz grans possessïons Avez pour Dieu jetees puer , Aiez grant joie a vostre cuer Et grant leece en vos corages , Car Diex sera vos iretages E vos douaires paradys .
Pour Dieu , ausi con fist jadys L'empereris saintisme et monde , Fuiez et despisiez le monde .
Tant par est faus et decevables , Fuianz , glachans et variables Plus de periuz a en l'amer N'ait en dis fois passer la mer .
Buer fustes nees quant fors closez Estes de lui et de ses chosez .
En s'amour a tant d'enfertume Tous ses amans en enfer tume .
Ne vos soit rien de lui amer , Car tout ausi com en la mer I perillent souvent et noient Cil et celes qui plus le croient .
Ausi com en la mer parfonde , Souvent i perille et affonde Qui droit ne s'i gouverne et nage .
Pour Dieu , pour Dieu , vostre corage De tout en tout en jetez fors .
Puis que jeté en sont li cors , Gardez li cuers ja n'i habit .
Entre vo cuer et vostre habit Gardez qu'il n'ait diversité .
Voz sainz habis par verité , Qui tant est humeles et devoz , Tiesmoingne et dit , si fait li nos , Que de cors avons et de cuer Guerpi le monde et jeté puer .
Se par wevre l'en desmentons Et de nos veus nous repentons , Foy que je doy la bele dame , Mort sonz en cors et mort en ame .
Et nequedent , tout sanz doutance , Grant difference et grant distance A , ce sachiez , de nous a vous .
S'aucun musart veez de nous Issir de cloistre et foloier Et vers le monde coloier , N'i tornez ja pour ce les chieres , Mais tenez vos netes et chieres Et symples comme tourtereules .
Assez devez vos damoyseles Plus vergondeuzes estre d'omme .
N'avez c'un colp , c'en est la somme , Ne plus que li hanas de voirre : Douter devez comme tonoirre Et mal renon et male fame .
Vos savez bien que toz tanz fame Est de si tenre renommee , Luez c'un petit est denommee D'assez petite vilonnie , Mout a envis s'en cure et nie .
Ne puet chaloir que li hom face : En peu de tanz grate et esface , Quant vielt bien faire , les mesfais Qu'en vint anz a ouvrez et fais .
Mais renomee est si estoute Que , s'une fame s'ardoit toute Pour assez petit de mesfait , Si diroit on : « Ele a ce fait , C'est une telz , c'est une quele .
» Toz jors dist on : « Ele fu tele .
» Et s'ele a Dieu son mesfait monde , Pour ce n'est pas mondee au monde .
Diex est si piuz , Diex est si doz Que les pechiez pardonne toz A trestoz cialz qui se repentent , Qui de cuer pleurent et lamentent ; Mais li siecles rien ne pardonne , Toz jors mesdit , toz jors jargone .
Trente anz ou plus aprés la mort Mesdit siecles , derunge et mort .
Meesmement sor noz , genz d'ordre , Plus en parfont vielt siecles mordre Qu'il ne face seur autres gens .
Damoyseles , vos biaus cors genz Honestement gardez adez Pour Dieu avant et puis aprés Pour le siecle , qui vos espie .
Quant vos pour Dieu avez guerpie De tout le mon la vanité Et quant guerpi et puer jeté Avez le mont pour sauver l'ame , Pour la douceur de Nostre Dame , Gardez que vos ne faciez chose Dont Dieu perdez a la parclose .
Puis que pour Dieu estez velees Et en la voie estez entrees Qui au Dieu regne vos avoye Et ja estez pres qu'en mi voye , Pour amor Dieu tres bien gardez Qu'arriere vos ne regardez Ausi con fist la fame Lot , Cui li angeles desfendu l'ot , Car vos serïez malbaillies Et fors dou regne Dieu banies .
Ce dit la lettre , par saint Pere , Que qui sa main met a l'arere , S'arriere lui regarde un pas , Dou regne Dieu dignes n'est pas .
Gardez toz tanz vers vostre espouz , Gardez toz tanz si devant vos Que droite voist vostre charrue .
Qui puer pour s'ame sa char rue , Qui pour s'ame son cors enserre En povre cloistre et en fort serre Seur toute rien de ce se gart Que vers le siecle ne regart , Car pour assez petit mesfait Aroit perdu quanqu'aroit fait .
Vos jouvenceles et vos touses Qui amies et qui espouses Estes au roi qui tout cria , Fuiez le siecle , car n'i a Se barat non , engien et guile .
Siecles glaçanz est con anguile Et plains de grant malaventure , De lecherie et de luxure .
Gardez , gardez ne l'aprouchiez ! Endementres que vos flochiez , Que nueves estes et nouveles , Castes et virges et puceles , Donnez a Dieu cuers et courages , Virginitez et pucelages .
Vos beneoites , vos sacrees , Queque vos estes encreées En plainne fleur , en plainne croie , Gardez voz cuers ne se recroie D'amer en cloistre vostre espous , Qui nuef mois fu cloitriers por vos Ou virge cloistre la pucele Qui virges cloistres , virge cele Est de toute virginité .
En cloistre doit , par verité , Toute honestez et tout bien croistre .
Pour ce fait il bon estre en cloistre .
Tiegne se chiers , tiegne se chiere Nez cloitriers et nette cloitriere , Car Diex seur toutes genz a chieres Bons cloitriers et bones cloitrieres .
En touz biens cil les daint acroistre Qui pour nos touz ou virge cloistre De la pucele s'encloistra .
Qui virge cors mis en cloistre a , Pour Dieu , pour Dieu , tiegne sen cloistre ! Virginitez ne sieut pas croistre Ça fors au siecle mout espesse : C'est une erbe qui mout tost cesse , Qui tost engele et qui tost faut S'enclose n'est de mur mout haut Et s'elle n'a mout bone garde .
Se Diex meïsmes ne la garde , Fructifïer ne puet ne croistre .
Il m'est avis que s'ele en cloistre Mout durement ne vient et point , En autre liu ne croist mais point .
Vous cloistrieres , vos jovenceles Qui virges estes et puceles , Tant est vo chars et pure et nete Que fleurs de lis ne vïolete , Rose espanie n'aiglentiers , S'a Dieu avez les cuers entiers , Si soef n'uelent con vos faites .
Vraiez amies et parfaites Estes au roy de la amont .
Fuiez , fuiez l'amor dou mont , Que vos pour lui avez laissie .
Ele est si noire et si faissie Que nus son cuer metre n'i doit .
De Dieu pres estes a plain doit : Alez avant , si l'embrachiez , Des bras de l'ame l'enlaciez Et acolez si durement Dire puissiez seürement Avec la virge sainte Agnés : « Mon ami tieng qu'ai quis adez ; Mon ami tieng , mon ami voi Que je tant aim par bonne foy .
Plains de leece est mes cuers toz Quant tieng le bel , le bon , le doz , Que mes cuers a tant convoitié .
Diex ! com par ai bien esploytié Quant puis estraindre prez de moy Mon ami doz , le fil le roy , Qui tant est biaus et tant est hauz Que nez la lune et li solaus S'esmerveillent de sa biauté .
» Vous qui vivez en loyauté Et pour celui vos cors tensez Qui seit et voit toz vos pensez , Qui pour l'amour le roy de gloyre Laissiez la gloyre transitoyre , Qui chevaliers , contes et dus Laissiez pour cloistre et pour renclus Et jetez puer treces et crins , Saichiez que Diex en sez escrinz , Em paradys , en son tresor , Treces vos garde de fin or .
Quant Dieu plaira et de vos cors Vos netes ames iront fors , Adont vos rendera vos crines Et puis aprés coronnes fines , Plainnes de pierres precïeusez , Resplendissanz et glorïeusez , Desour les chiez vos asserra .
Pour Dieu , pour Dieu , quanqu'en terre a Pour Dieu avoir jetez tout puer .
Reclamez le de tout vo cuer S'aucune foys la chars vos point , Qui a vo preu ne bee point .
Vos avez ore assez tristrece , Assez doleur , assez destrece ; Vos avez ore la fort ore Que la fame a qui crie et pleure Quant l'eure aproche d'enfanter , Mais je vos puis bien creanter Prochainnement q'uns jors venra Que ja ne vous en souvenra .
Quant la fame va mal d'enfant , Ele a angoisse et dolor grant , Mais maintenant qu'a enfanté , Ele a de joie tel plenté De son enfant , quant a bien vient , De ses doleurs ne li souvient .
Quant voz ames blanches et beles , Toutes virges , toutes puceles , De vos nes cors departiront Et devant Dieu chantant iront , Adont arez bien enfanté , Lors arez joie a tel plenté Es joieuz cielz lassus amont De quanqu'arez souffert ou mont Ne vos sera ne tant ne quant .
Vos alez ore mal d'enfant , Vos penez ore et travilliez ; Chascune nuit assez villiez , Crïez et braiez toute nuit .
Souffrez ! souffrez ! ne vos anuit : L'eure venra prochainnement Que vos arez delivrement , Et plus de joie arez cent tanz N'ont les meres de leurs enfanz Quant sont a joie delivrees .
Estre devez si enyvrees De l'amor vostre espouz celestre Que nule rien ne vos doit estre De l'eure fort , de l'eure dure Que vostre chars pour lui endure .
Et quant por lui tant endurez , Gardez qu'aiez si espurez Les cuers que chose ne faciez Dont envers lui vos mesfaciez .
Quant tout cest siecle avez perdu , N'aiez le cuer si esperdu Qu'a nul pechié vos aerdez Par quoi l'autre ne Dieu perdez .
La mere Dieu , la douce dame , A jointes mains de cuer et d'ame Prïez adez et soir et main Que si vos tiegne par la main Qu'ele vos gard de chanceler .
Se la volez bien apeler , Ja n'endurra que vos chaiez Ne fachiez rien dont honte aiez .
Vielles et josnes , soiez toutes A nus genolz et a nus coutes Devant s'ymage nuit et jor .
Servez , servez sanz nul sejor La douce dame , l'amyable , Qui vostre espous espiritable En ses doz flanz nuef moys porta .
S'ame arrivee a droit port a Et bien les portes dou ciel s'uevre Qui met s'entente , qui met s'uevre En li servir et honnourer , En encliner , en aourer Devotement de doz corage Sa samblance , sa douce ymage Ausi com fist l'empereris .
Bien espire Sainz Esperis Et toutes celes et tous celz Qui les cors vainz et pereceus A li servir souvent escitent , Qui souvent dïent et recitent Devant s'ymage a nus genolz Le savoureuz salu , le doz , Qui tant est biaus et deliteus .
Pour Dieu , pour Dieu , de cuer piteuz Souploiez vos a la Dieu mere , Qui l'estoile est luisanz et clere , Li myreoirs , li essamplaires Ou de vos ames les viaires Et jor et nuit devez mirer .
Ja ne laira vos cuers virer Ne remouvoir de droit sentier Se la servez de cuer entier .
C'est la bretesche , c'est la tours Qui dou dyable et de ses tours Garde et desfent toz ses amis .
S'en li vos cuers bien avez mis , Tel force arez et tel eür Qu'adez serez plus asseür Que n'est chastiaus fremez seur mote .
Ne douterez nes terre mote Ne tourbillon ne vent n'orage Se bien l'amez en vo corage .
Voz noires dames et vos blanches , Gardez , gardez que par les manches La mere Dieu tenez adés .
Se bien vo cuer de li sont pres , Dormez , dormez tout asseür .
De ce mout bien vos asseür Que doute nule ne regart Ne puet avoir riens qu'elle gart .
Vouz indes fleurs , vos vïoletes , Qui les grans plices d'erminetes , Qui la soie , le vair , le gris Avez laissiez pour les dras bis , Qui pour les ames faire blanches Vestez les fros as noires manches , Saichiez que Diex em paradys De vos fera ses flors de lis .
Vos blanches fleurs , vos de Cistiaus , Qui affublez ces blans mantiaus , Qui les pliçons , qui les chemisez Pour blans buiriax avez jus misez , Ja sont ou ciel aparilliez Blanches chemises deliies Et les robes a or batues Dont vos ames seront vestues .
Pour Dieu , pour Dieu , blanches et noyres , Gardez ne prisiez pas deus poyres De cest fauz mont la fause joie , Car toz les sienz guille et faunoye .
S'en vo biauté , s'en vo jovent Tenez le veu et le couvent Que vos avez a Dieu pramis , Com vrais espoz , con vrais amis , De paradys vos douera .
Bon giu a s'ame jouera Cele qui despira tout homme Pour Jhesu Crist , qui est la somme De toutes joiez , de toz biens .
Certes , certes , seur toutes riens Joianz et lies devez estre Quant vos avez le roy celestre Et a baron et a espoz .
Mout doit grant joie avoir en vos Quant si haut estes marïees .
Au siecle sont mesmarïees Vos parentes teles i a .
« Mal ait cil qui me maria ! » Ce dïent en lor chançonnetes , Mais entre giux et gabeletes Les pluiseurs a certes le dïent , Comment qu'entr'eles se marïent .
Hautement estes marïees : Gardez ne soiez varïees , Car Jhesu Cris , voz biax espous , Set bien sanz vos taster le pous Se vostre amour est vraie et nette .
Le commant de la chançonnete Face qui est bien vraie amie : « Pour Dieu , ne vos repentez mie , Ce dist , de loiaument amer .
» En vostre ami n'a point d'amer , Ainz est tres sades et tres douz , Vrais , bons et biaus et hauz seur touz .
Bien vos poez d'amors vanter Et lïement devez chanter , Vous cloistrieres , vos damoyseles , As vois qu'avez plaisanz et beles : « La fontenele i sort clere .
Bonne aventure ait ma mere , Qui si bien me maria ! » Dire puet bien tele i a .
« La fontaine i sourt serie .
Jhesu Criz , li fiux Marie , Tout entier ce cuer ci a , » Dire puet bien tele i a .
« La fontaine i sourt serie .
Diex ! Diex ! Diex ! men cuer n'ai mie : Li douz Diex , li douz Diex l'a ! » Dire puet bien tele i a .
« Mere Dieu , virge Marie , Mes cors a toi se marie , Et tes fix tout men cuer a , » Dire puet bien tele i a .
« Li cuers d'amors me fremie .
Cielz l'a tout , je ne l'ai mie , Qu'en la croys pendre voy la , » Die cele qui voile a .
« La fontaine i sort serie .
Diex ! mon cuer , je n'en ai mie : Jhesu Cris , mes amis , l'a .
» De chanter ne finez ja : « Diex , mon cuer je n'en ai mie .
Cielz l'a , sanz parçonnerie Qui d'anel d'or m'espousa .
Mes chiez pour Dieu se tousa .
Mon cuer a , je n'en ai mie , Et ara toute ma vie .
Ja pour nului nel laira .
S'amors me plaist et plaira .
Mon cuer a , je n'en ai mie .
M'ame ou ciel comme s'amie A grant joie espousera .
Ja mes cuers nou faussera .
Mon cuer a , je n'en ai mie .
Pour ma crine , qu'ai guerpie , Corone d'or me donra .
Qui de mal me semonra Ne de nule vilonnie Diex le cors escommenie ! L'ame dampne et dampnera .
M'ame ou ciel marïera .
Se dou siecle sui banie Pour ma noyre sousquanie , Comme flourete espanie M'ame ou ciel blanche en ira .
Ne sui mate n'esmarie : Mes maris , li fiex Marie , Qui les sienz ou ciel marie , M'ame ou ciel marïera .
» Ceste page est ci fenie .
Dames qui l'avez oïe , Li povres prïeus vos prie Que vos ne l'oublïez mie .
Immo mente sedula Prïés la virge Marie Que par sa grant cortoysie Vos et lui doinst bonne vie Et sa douce compaingnie Per aeterna secula .
Amen .