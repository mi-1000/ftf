Une aventure vos voil dire
molt bien rimee tire a tire,
com il avint vos conterai
ne ja ne vos en mentirai.
L'aventure fu molt estraigne,
si avint jadis en Bretaigne
a .I. molt riche chevalier
hardi e coragous e fier ;
de la Table Reonde estoit
le roi Artu que bien savoit
.I. bon chevalier honorer
e riches dons sovent doner.
Li chevaliers ot non Lorois
si ert del castel de Morois,
s'ot .V.C. livrees de terre,
miex seant ne peüsciés querre ;
e si ot molt bele maison
close de haut mur environ,
e si ot molt parfont fossés
trestot de novel regetés ;
e desos le castel aprés
avoit rivieres e forés
ou li chevaliers vout aler
sovent por son cors deporter.
Tant k'il avint en .I. avril
al glorïous tans segnoril
k'il fu par .I. matin levés
Lorois, e molt bien acesmés :
il ot chemise de cainsil
vestue, delie e sobtil,
e s'ot une coroie çainte,
de pïors ai jo veü mainte.
Il ne resambloit mie sot,
car il ot vestu .I. surcot,
de chiere escarlate sanguine,
foree d'une pene ermine,
e si ert bel chauciés assés,
car il avoit chauciers fretés,
si avoit chauces detrancies
assés bien seanment chaucies.
Qant il fu chausiés e vestus
iluec ne volt demorer plus,
ains conmanda son escuier
k'il li amenast son destrier.
En la forest s'en veut aler
por le rossegnol escouter.
Li vallés sans nul autre plait,
ce que ses sires volt, a fait.
Il mist la sele en son ceval,
puis si li laisse le poitral,
e qant il i ot mis le frain
(li cevals n'iert pas mort de fain,
molt ot bel poil, bien fu gardé)
devant son segnor l'a mené
li vallés, sans nul autre conte ;
li chevaliers el ceval monte.
Ses escuiers li a es piés
uns esperons a or chauciés,
aprés li a cainte l'espee
dont l'eudeüre fu doree.
Qant ce ot fait, sans conpaignon
s'en est issus de la maison.
Ensi en vait grant ambleüre
envers la forest a droiture,
les la riviere par le pré
u avoit flors a grant plenté
blanches e vermeilles e bloies ;
e li chevalier, totes voies,
s'en vait alques grant aleüre,
e si s'afiche bien e jure
c'ariere ne retornera
deci adont que il avra
le rossegnol que il n'avoit
oï .I. an passé estoit.
E qant la forest aprocha,
Lorois devant lui esgarda ;
si voit de la forest issir
tot belement e a loisir
dusc'a .IIII.XX. damoiseles,
ki cortoises furent e beles,
s'estoient molt bien acesmees,
totes estoient desfublees,
ensi sans moelekins estoient,
mais capeaus de roses avoient
en lor chiés mis, e d'aiglentier,
por le plus doucement flairier.
Totes estoient en blïaus
sengles, por le tans ki ert chaus.
S'en i ot de teles assez
ki orent estrains les costés
de çaintures ; s'en i ot maintes
que por le chaut erent desçaintes ;
e si orent por miex seïr
lor treces fait defors issir
de lor ceveus, ki sor l'oreille
pendent, les la face vermeille.
La ot molt bele conpaignie,
cascune ert de bende trecie.
Totes blans palefrois avoient
que si tres souëf les portoient
k'il n'est hon, se sor .I. seïst,
se le palefroi ne veïst
aler, que, por voir ne quidast
que li palefrois arestast,
e si aloient tot plus tost
que ne fesissiés les galos
sor le plus haut ceval d'Espaigne.
E sachiés dusqu'en Alemaigne
n'a riche duc, ne castelain
ki mie esligast le lorain
que la plus povre ki estoit
a son palefroi mis avoit ;
e sor .I. destrier delés li
avoit cascune son ami
cointe e mignot e bien seant
e envoisié e bien cantant ;
e si sachiés de verité
qu'il erent molt bien acesmé,
car cascun d'aus a bien vestu
cote e mantel d'un chier bofu,
forrés d'ermine e haut coés,
esperons d'or es piés fermés ;
e li destrier sor coi seoient
molt tost e molt souëf ambloient ;
e sachiés bien que l'un harnois
n'esligast mie .I. riches rois.
Entr'eus n'en avoit point d'envie,
car cascuns i avoit s'amie,
si se deduisoit sans anui,
ces a celui, cele a cestui ;
li un baisent, li autre acolent,
e de tex i a ki parolent
d'amors e de chevalerie.
La ot molt delitouse vie.
E Lorois, ki les esgarda,
de la merveille se segna
e dist bien que ce est merveille,
jamais ne verra sa pareille.
E queque il s'esmerveilloit,
fors de la forest issir voit
.IIII.XX. dames tot alsi ;
s'avoit cascune son ami,
e totes erent acesmees
si con celes c'ai devisees.
S'aloient grant joie menant
e les autres aprés suant.
E .I. petit d'ileuc aprés,
avoit grant noise en la forest
de plaindre dolerousement.
Si vi puceles dusc'a cent
fors d'iceste forest issir,
ki molt erent a mal loisir
sor noirs roncis, maigres e las,
e venoient plus que le pas,
seules, que home n'i avoient,
e en molt grief torment estoient.
Mais ce sachiés molt bien de fi
qu'eles l'avoient deservi,
ensi con vos m'orrés conter,
si vos me volés escouter.
Molt estoient en grief torment
e trotoient si durement
qu'il n'a el mont sage ne sot
ki peüst soffrir si dur trot
une lieueté seulement
por .XV. mile mars d'argent.
Les regnes de lor frains estoient
de tille, qui molt mal seoient,
e lor seles erent brisies,
en plus de cent lieus reloïes ;
e lor panel tot altresi
estoient de paille fori,
si que on les peüst sans faille
sievre .X. lieues par la paille
qui de lor paneaus lor chaoit.
Cascune sans estrief seoit,
e si n'orent solliers ne chauces,
ains estoient totes deschauces.
Les piés orent mal atornés,
car eles les orent crevés,
e de noir fros erent vestues,
si avoient les ganbes nues
dusc'as genols, e tos les bras
avoient desnués des dras
dusc'as coutes molt laidement ;
s'estoient en molt grief torment.
Sor eles tonoit e negoit,
e si grant orage faisoit
que nus ne le puist endurer
fors seulement de l'esgarder
la grant paine ne la dolor
qu'eles sueffrent e nuit e jor.
E Lorois, ki les esgarda
a poi que il ne s'en pasma ;
e qant tot ce ot esgardé,
n'a gaires iluec aresté
qant il voit homes dusc'a .C.
ki estoient en tel torment
con estoient les damoiseles
ki si hochoient les boëles.
E qant il ot tot ce veü,
n'a gaires iluec atendu
qant une dame venir voit
ki sor .I. sor ronci seoit,
e trotoit issi durement
que, sachiés de fi que si dent
ensamble si s'entrehurtoient
que por .I. poi ne s'esmioient.
Li chevalier, ki l'esgarda,
en li meïsme s'apensa
que a la dame ira parler
por enquerrë e demander
quele merveille estre pooit
que devant lui passé estoit.
Le ceval broche durement,
envers la dame isnelement
vint Lorois, si le salua,
e la dame le regarda ;
un poi aprés molt lentement
sachiés que son salu li rent,
car a paines parler pooit
por son ceval que si trotoit.
E encore arestast la dame,
por ce ne hochoit pas mains s'ame,
car si li hopoit ses cevals,
k'i n'est ne chevelus ne caus,
se il sor le ceval seïst,
ja en tel lieu ne s'aërsist
a sele, a crigne ; amont, n'aval
k'il ne chaïst jus del ceval ;
mais la dame n'en pot chaïr,
por ce en getoit maint sospir.
E lors li dist li chevaliers :
« Dame, fait il, molt volentiers
Ele respont : « Jel vos dirai
La dame a sa raison finee,
li chevalier l'a escoutee
molt bien e entendue l'a ;
aprés la route s'en ala.
Lorois iluec plus ne demore,
al castel de Morois retorne,
s'a l'aventure racontee
que la dame ot ramenbree
de harnas ; e mande as puceles,
as dames e as damoiseles
qu'eles se gardent del troter
car il fait molt meillor ambler
t  l oit
deriere qui si dur trotoit.
Un lay en fisent li Breton,
le lay del Trot l'apele l'on.
Chi fine li lais del Trot