Mout est Tristanz mellez a cort , Ne set o aille ne ou tort ..... Formant redoute Marc lo roi , Que rois Mars formant lou menace , Si viaut bien que Tristanz lou sache : Se de lui puet avoir saisine , Mout li vaudra po sans n'orine Que par lui ne reçoive mort .
De sa fame li a fait tort .
Clamé s'en est a son barnage Et de la honte et de l'otrage Que Tristanz ses niés li a fait .
Honte a de ce qu'il li a fait ; Ne pot mais aler sanz celer .
Ses barons fait toz asanbler Et lor a bien montree l'ovre ; Lo mesfait Tristan lor descovre : " Seignor , " fait il , " que porrai faire ?
Mout me torna a grant contraire Que de Tristan ne pris vangence , Sel me torne l'an a enfance .
Foïz s'an est en ceste terre Que je no sei o jamais querre , Car mout l'avrai tot jorz salvé .
Se poise moi por saint o Dé ..... Se nus de vos lou puet parçoivre , Faites lou moi savoir sanz faille .
Par saint Sanson de Cornouaille , Quil me randroit , gré l'an savroie Et tot jorz plus chier l'an avroie .
" N'i a celui ne li promete Que a lui prandre entante mete .
Dinas li senechax sopire , Por Tritan a au cuer grant ire , Forment l'an poise en son corage ; Erramant a pris un mesage Par cui a fait Tristan savoir Con a perdu par non savoir L'amor del roi , quil et de mort .
Mar vit Tristanz son bel deport .
Par envie est aparceüz ; Mout en a esté deceüz .
Qant Tristanz oï la novele , Sachiez ne li fu mie bele ; N'ose repairier ou païs , Sovant en a esté fuitis .
Sovant sopire et mout se dialt De ce c'o lui nen a Ysiaut .
Ysiaut a il , mais nen a mie Celi qui primes fu s'amie .
Porpanse soi qu'il porra faire , Con la porra a soi atraire , Car n'ose aler en sa contree .
" Ha !
Dex , " fait il , quel destinee !
C'ai je sofert en tel amor !
Onques de li ne fis clamor Ne ne me plains de ma destrece : Por quoi m'asaut , por quoi me blece ?
Dex !
ce que doit ?
qui me sanble ..... Don ne fai je ce que demande ?
Nenil , qant cele ai laissiee Qui a por moi tant de hachiee , Tant mal , tante honte et anui .
Las !
" fait il , " hé las !
con je sui Malaürox , et con mar fui !..... Soferte et tante poine aüe !
Ainz si bele ne fu veüe .
Ja n'an soit mais nul jor amez , Ainz soit tot jorz failliz clamez Qui de lui amer ja se faint !
Amors , qui totes choses vaint , Me doint encor que il avaigne Que a ma volanté la taigne !
Si ferai je , voir , se Deu plait .
A Deu pri ge qu'i ne me laist Morir devant ce que je l'aie .
Mout me gari soef ma plaie : Et Dex me doint encor tant vivre Que la voie saine et delivre !
Encor avroie je mout chier S'a li me pooie acointier .
Et Dex li doint joie et santé , S'il vialt , por sa doce bonté , Et il me doint enor et joie , Et si me tort en itel voie , Q'ancore la puisse aviser Et li veoir et encontrer !
Dex !
con sui maz et confonduz Et en terre mout po cremuz !
Las !
que ferai , quant ne la voi ?
Que por li sui en grant efroi Et nuit et jor et tot lo terme .
Qant ne la voi a po ne derve .
Las !
que ferai ?
Ne sai que faire , Que por lui sui en grant afaire ..... Morir devant ce que je l'aie .
Mout me gari soef ma plaie Que je reçui en Cornuaille , Qant a Mohort fis la bataille En l'ile ou fui menez a nage Por desfandre lo treüssaje Que cil devoient de la terre : A m'espee finé la guerre .
Tenir me porroie a mauvais , Se por nule menace lais Que je n'i aille en tapinaje O en abit de fol onbrage .
Por li me ferai rere et tondre , S'autremant ne me puis repondre .
Trop sui el païs coneüz : Sanpres seroie deceüz , Se je ne puis changier a gré Ma vesteüre et mon aé .
Ne finerai onques d'errer Tant con porrai nes point aler .
" Quant ce ot dit , plus ne demore , Ainz s'an torne meïsmes l'ore , Gerpi sa terre et son roiaume ; Il ne prinst ne hauberc ne hiaume ; D'errer ne fine nuit et jor , Jusq'a la mer ne prist sejor .
A mout grant poine vint il la , Et si vos di qu'il a pieç'a Tel poine soferte por li Et mout esté fol , je vos di .
Change son non , fait soi clamer Tantris .
Qant il ot passé mer , Passez est outre lo rivage .
Ne vialt pas q'en lo taigne a sage : Ses dras deront , sa chere grate , Ne voit home cui il ne bate ; Tondrë a fait sa bloie crine .
N'i a un sol en la marine Qui ne croie que ce soit rage ; Mais ne sevent pas son corage .
En sa main porte une maçue ; Comme fox va ; chascuns lo hue , Gitant li pierres a la teste .
Tristanz s'en va , plus n'i areste .
Ensinc ala lonc tans par terre Tot por l'amor Ysiaut conquerre .
Mout li ert boen ce qu'il faisoit , Nule rien ne li desplaisoit Fors ce qu'il n'estoit o Ysiaut : Celi desirre , celi veut .
N'a encor pas esté a cort , Mais or ira , a quel que tort , Et se fera por fol sambler , Que a Ysiaut viaut il parler .
Droit a la cort en est venuz , Onques huis ne li fu tenuz .
Qant Tristanz vint devant lo roi , Auques fu de povre conroi : Haut fu tonduz , lonc ot lo col , A mervoille sambla bien fol , Mout s'est mis por amor en grande .
Mars l'apele , si li demande : " Fox , con as non ?
- G'é non Picous .
- Qui t'angendra ?
- Uns valerox .
- De que t'ot il ?
- D'une balaine .
Une suer ai , que vos amoine ; La meschine a non Bruneheut ; Vos l'avroiz , je avrai Ysiaut .
- Se nos chanjon , que feras -tu ?
" Et dit Tristanz : " O bees tu ?
Entre les nues et lo ciel De flors et de roses , sanz giel , Iluec ferai une maison O moi et li nos deduiron .
A ces Galois , cui Dex doint honte !
Encor n'ai pas finé mon conte .
Rois Mars , demoisele Brangain Traist , je t'afi enz en ta main , Del boivre don dona Tristan , Don il sofri puis grant ahan .
Moi etYsiaut , que je voi ci , En beümes : demandez li ; Et , se lo tient or a mançonge , Don di je bien que ce fu songe , Car je lo songé tote nuit .
Rois , tu n'iés mie encor bien duit ; Esgarde moi en mi lo vis : Don ne sanble je bien Tantris ?
Je ai sailli et lanciez jons , Et sostenu dolez bastons , Et en bois vescu de racine , Entre mes braz tenu raïne .
Plus diré , se m'an entremet .
- Or te repose , Picolet ; Ce poise moi que tant fait as ; Lai or huimais ester tes gas .
- A moi que chaut s'il vos en poise ?
Je n'i donroie un po de gloise .
" Or dient tuit li chevalier : " N'a fol baer , n'a fol tancier !
" " Rois , manbre os d'une peor grant , Qant vos nos trovastes gisant Dedanz la foilliee , estandu Entre nos deus mon branc tot nu ?
La fis je sanblant de dormir , Car je n'osoie pas foïr .
Chaut faisoit con el tans de mai ; Par mi la loje vi un rai ; Li rais sor sa face luisoit : Mout faisoit Dex ce qu'il voloit ; Tes ganz botas enz el pertuis , Si t'an alas , il n'i ot plus Car je ne voil l'ovre conter , Car il li devroit bien manbrer .
" Marc en esgarde la raïne , Et cele tint la chere encline , Son chief covri de son mantel : " Fol , mal aient li marinel Qui ça outre vos amenerent , Qant en la mer ne vos giterent !
" Adonques a Tristanz parlé : " Dame , cist cox ait mal dahé !
Se estoiez certe de moi , Se près vos m'avoiez , ce croi , Et vos saüssiez bien mon estre , Ne vos tandroit huis ne fenestre Ne lo commandemant lo roi .
Encor ai l'anel près de moi Que me donestes au partir Del parlemant que doi haïr .
Maldite soit ceste asanblee !
Mainte dolereuse jornee En ai puis aüe et soferte .
Car m'estorez , dame , ma perte En doz baisier de fine amor Ou enbracier soz covertor .
Mout m'avroiez fait grant confort , Certes , o autremant sui mort .
Onques Yder , qui ocist l'ors , N'ot tant ne poines ne dolors Por Guenievre , la fame Artur , Con je por vos , car je en mur .
Gerpi en ai tote Bretaigne , Par moi sui venuz en Espaigne ; Onques nel sorent mi ami , Ne nel sot la suer Caadin .
Tant ai erré par mer , par terre , Que je vos sui venuz requerre .
Se je ensin m'an vois do tot , Que l'un en l'autre ne vos bot , Donc ai je perdue ma joie ; Ja mais en augur nus ne croie .
" En la sale maint en consoille ; Li uns dit a l'autre en l'oroille : " Mien esciant tost avandroit Que mes sires cel fol crerroit .
" Li rois a demandé chevax , Aler veoir vialt ses oisiax La de defors voler as grues : Pieç'a que n'issirent des mues .
Tuit s'an issent , la sale est vuie , Et Tristanz a un banc s'apoie .
La raïne entra en sa chambre Don li pavemanz est de lanbre , A soi apehe sa meschine ; Dit li a : " Por sainte Estrestine , As tu oï del fol mervoilles ?
Male goute ait il es oroilles !
Tant a hui mes faiz regreté Et les Tristan , c'ai tant amé Et fais encor , pas ne m'an fain !
Lasse !
si m'a il en desdain , Et si m'an sofre encor a poine .
Va por lo fol , si lo m'amoine !
" Cele s'an torne eschevelee ; Voit laTristanz , mout li agree .
" Dan fol , ma dame vos demande .
Mout avez hui esté en grande De reconter hui vostre vie .
Plains estes de melancolie : Si m'aïst Dex , qui vos pandroit , Je cuit que bien esploiteroit .
" - Certes , Brangien , ainz feroit mal ; Plus fol de moi vait a cheval .
- Quel deiable empané bis Vos ont mon non ensi apris ?
- Bele , pieç'a que je lo soi .
Par lo mien chef , qui ja fu bloi , Partie est de cest las raison : Par vos est fox .
Lo gerredon Hui cest jor , bele , vos demant , Que me façoiz solemant tant Que la raïne me merisse La carte part de mon servise O la moitié de mon travail .
" Don sopira a grant baail .
Brangien si l'a bien agaitié : Biaus braz , beles mains et biau pié Li voit avoir a desmesure ; Bien est tailliez par la çainture .
En son cuer panse qu'il est sage Et a meillor mal que n'est rage .
" Chevaliers sire , Dex t'anort Et doint joie , mais qu'il ne tort A la raïne a desenor Ne a moi , qui sui de s'amor !
Pardone moi ce que t'ai dit ; Ne m'an poise mie petit .
- Jel vos pardoin , pas ne m'an poise .
" A tant dit Brangien que cortoise : " Toe merci porchace t'uevre D'autrui que de Tristan recovre .
- Ja si feroie je , mon voil ; Mais li boivres del trosseroil M'a si emblé et cuer et sans Que je nan ai autre porpans Fors tant que en amor servir .
Dex m'an doint a boen chief venir !
Mar fu cele ovre appareilliee !
Mon san ai an folor changiee .
Et vos , Brangien , qui l'aportates , Certes malemant esploitates .
Cil boivres fu faiz a envers De plusors herbés mout divers .
Je muir por li , ele nel sant : N'est pas parti oniemant ; Car je sui Tristanz , qui mar fu .
" A cest mot l'a bien conneü .
A ses piez chiet , merci li crie , Qu'il li pardoint sa vilenie .
Cil la relieve par les doiz , Si la baisa plus de cent foiz .
Or la prie de sa besoingne Et qu'el la face sans essoigne , Bien s'an porra apercevoir , Et qu'ele en face son pooir .
Brangien l'an moine par lo poin , L'uns près de l'autre , non pas loing , Et vienent en la chanbre ensamble .
Voit lo Ysiaut , li cuers li tranble , Car mout lo het por les paroles Que il dist hui matin si foles .
Mout boenemant et sanz losange La salua , a quel que praigne .
" Dex saut , " fait ce il , " la raïne , Avoc li Brangien sa meschine !
Car ele m'avroit tost gari Por sol moi apeler ami .
Amis sui je et ele amie .
N'est pas l'amors a droit partie : Je sui a doble traveillié , Mais el n'an a nule pitié .
O fain , o soif et ou durs liz , Pansis , pansant , do cuer , do piz Ai soferte mainte destrece ; N'ai rien mesfait par ma parece .
Mais cil Dex qui reigne sanz fin , Qui as noces Archedeclin Lor fu tant cortois botoillier Que l'eve fist en vin changier , Icel Dex me mete en corage Que il me giet d'icest folage !
" Cele se taist , qui mot ne sone .
Voit la Brangiens , si l'araisone " Dame " , fait ele , " quel sanblant Faites au plus loial amant Qui onques fust ne ja mais soit ?
Vostre amor l'a trop en destroit .
Metez li tost voz braz au col !
Por vos s'est tonduz conme fol .
Dame , entandez que je i di : Ce est Tristans , gel vos afi .
- Damoisele , vos avez tort .
Car fussiez vos a lui au port O il ariva hui matin !
Trop a en lui cointe meschin !
Se ce fust il , il n'aüst pas Hui dit de moi si vilains gas , Oiant toz cez en cele sale ; Miauz volsist estre el fonz de fale !
- Dame , gel fis por nos covrir , Et por aux toz por fox tenir .
Ainz ne soi rien de devinaille .
La nostre amor trop me travaille .
Po vos manbre de Gamarien , Qui ne demandoit autre rien Fors vostre cors qu'il en mena : Qui fu ce qui vos delivra ?
- Certes , Tristans , li niés lo roi , Qui molt fu de riche conroi .
" Voit lo Tristans , mout li est buen : Bien set que il avra do suen , S'amor , car plus ne li demande ; Sovant en a esté en grande .
" Resanble je point a celui Qui sol , sanz aïe d'autrui , Vos secorut a cel besoin , A Guimarant copa lo poin ?
- Oïl , itant que estes home .
Ne vos conois , ce est la some .
- Certes , dame , c'est grant dolor .
Ja fui je vostre harpeor En la chanbre , de lui menistre , Tele ore que je fui molt tristre Et vos , raïne , encor un poi ; Car de la plaie que je oi , Que il me fist par mi 1 'espaule , Si issi je de ceste aule ( ?
) , Me randistes et sauf et sain ; Autres de vos n'i mist la main .
Del velin del cruiel sarpent , ( Panduz soie , se je en mant !
) Me garesistes sanz mehain , Et , quant je fui entrez el bain , Traisistes vos mon branc d'acier Trovastes 1 'osche a l'essuier ; Donc apelastes Perenis O la bande de paile bis O la piece iert envelopee ; L'acier joinssistes a l'espee .
Quant l'un acier a l'autre joint , Donc ne m'amastes vos donc point .
Par grant ire por moi ferir L'alastes a deus poinz saisir : Venistes ver moi tot iriee .
En po d'ore vos oi paiee O la parole do chevol , Don je ai puis aü grant dol .
Vostre mere sot ce secroi , Ice vos afi je par foi ; Don me fustes vos puis bailliee .
Bien fu la nés apareilliee .
Qant de havre fumes torné , Au tiers jor nos failli oré .
Toz nos estut nagier as rains ; Je meïsmes i mis les mains .
Granz fu li chauz , s'aümes soif ; Brangiens , qui ci est devant toi , Corut en haste au trosseroil ; Ele meprist estre son voil : Do buverage empli la cope , Mout par fu clers , n'i parut sope , Tandi lo moi , et je lo pris .
Ainz ne iert mal ne après pis , Car trop savez de la favele .
Mar vos vi onques , damoisele !
- De mout bon maistre avez leü !
A vostre voil seroiz tenu Por Tristan , a cui Dex aït ; Mais toz en iroiz escondit .
Diroiz vos mais nule novele ?
- Oïl : lo saut de la chapele .
Qant a ardoir fustes jugiee Et as malades otroiee , Mout s'antraloient desrainnant Et mout durement estrivant : A l'un en donerent le chois , Li qex d'aux vos avroit el bois .
Je n'an fis autre enbuschemant Fors de Gorvenal solement .
Mout me deüssiez bien conoistre , Car je formant lo fis je croistre .
Ainz par moi n'en fu un desdit , Mès Gorvenal , cui Dex aït , Lor dona tex cox des bastons Ou s'apooient des moignons ..... En la forest fumes un terme , O nos plorames mainte lerme .
Ne vit encor l'hermite Ugrin ?
Dex mete s'ame a boene fin !
- Ce poez bien laissier ester ; De lui ne fait mie a parler .
Vos nel resanbleroiz oan .
Il est prodom , et vos truanz .
Estrange chose avez enprise Maint engingniez par truandise .
Je vos feroie mout tost prandre Et au roi vos ovres antandre .
" - Certes , dame , si lo savoit , Je cuit qu'il vos en peseroit .
L'an dit : qui ainz servi Amor , Tot lo gerredone en un jor .
Selonc les ovres que ci voi , Est ce granz errors endroit moi : Je soloie ja avoir drue , Mais or l'ai , ce m'est vis , perdue .
- Sire , qui vos a destorbé ?
- Cele qui tanz jorz m'a amé Et fera encor , se Deu plaist , Ne n'est mestier c'ancor me laist .
Or vos conterai autre rien : Estrange nature a en chien .
Queles !
qu'est Hudent devenu ?
Qant cil l'orent trois jorz tenu , Ainz ne vost boivre ne mangier , Por moi se voloit enragier .
Donc abatirent au brechet Lo bel lïen o tot l'uisset .
Ainz ne fina , si vint a moi .
- Par cele foi que je vos doi , Certes , jel gart en ma saisine A eus celui cui me destine Q'ancor ferons ensanble joie .
- Por moi lairoit Ysiaut la bloie .
Car lo me mostrez orandroit , Savoir se il me conoistroit .
- Connoistre !
vos dites richece .
Po priseroit vostre destrece ; Car puis que Tristanz s'an ala , Home de lui ne s'aprima Qu'il ne volsist mangier as danz .
Il gent en la chanbre loianz .
Damoisele , amenez lo ça !
" Brangiens i cort , sou desloia .
Qant li brechez l'oï parler , Lo lïen fait des mains voler A la meschine qui l'amoine ; De venir a Tristan se poine , Sore li cort , lieve la teste : Onques tel joie ne fist beste ; Boute do groin et fiert do pié : Toz li monz en aüst pitié ; Ses mains loiche , de joie abaie .
Voit lo Ysiaut , formant s'esmaie , Craint que il soit enchanteor O aucun boen bareteor : Tristanz ot povre vesteüre .
Au brachet dit : " La norriture C'ai mis en toi soit beneoite !
Ne m'as mie t'amor toloite .
Molt m'as montré plus bel sanblant Que celi cui j'amoie tant .
Ele cuide que je me faigne : Ele verra la destre ensaigne Q'ele me dona en baisant , Qant departimes en plorant , Cest enelet petit d'or fin : Mout m'a esté pruchien voisin ; Mainte foiz ai a lui parlé , Et quis consoil et demandé , Et qan ne me savoit respondre , Avis m'iert que deüsse fondre Par amor baisai l'esmeraude , Mi oil moillerent d'eve chaude .
" Ysiaut conut bien l'anelet Et vit la joie del brechet Que il fait , a poi ne s'anrage .
Or s'aperçoit en son corage C'est Tristans a cui el parole .
" Lasse !
" fait ele , " tant sui fole Hé !
mauvais cuers , por que ne fonz , Qant ne conois la rien el mont Qui por moi a plus de tormant ?
Sire , merci !
je m'an repant .
" Pasmee chiet , cil la reçoit .
Or voit Brangiens ce qu'el voloit .
Quant el revint , es flans l'anbrace ; Lo vis et lo nés et la face Li a plus de mil foiz baisié .
" Ha !
Tristanz sire , quel pechié , Qui tel poine sofrez por moi !
Don mal soie fille de roi , S'or ne vos rant lo gerredon !
Quelles !
Brangien , quel la feron ?
- Dame , nel tenez mie a gas : Alez , si li querez les dras .
Il est Tristanz et vos Ysiaut .
Or voit l'an bien qui plus se deut ... .
.
A molt petitet d'achoison .
Et dit : " Quel aise li feron ?
- Tandis con vos avez loisir , Mout vos penez de lui servir , Tant que Mars viegne de riviere .
- Car la trovast il si pleniere Qu'il ne venist devant uit jorz !..... A ces paroles , sanz grant cri , Con vos avez ici oï , Entre Tristanz soz la cortine : Entre ses braz tient la raïne .