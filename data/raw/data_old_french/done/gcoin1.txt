Ci commence li prologues seur les myracles Nostre Dame que Gautiers , prieus de Vi , moines de Saint Mart , translata A la loenge et a la gloire , En ramembrance et en memoire De la roïne et de la dame Cui je commant mon cors et m'ame A jointes mains soir et matin , Miracles que truis en latin Translater voel en rime et metre Que cil et celes qui la letre N'entendent pas puissent entendre Qu'a son servise fait boen tendre .
Tuit li saige doivent savoir Qui bien la sert qu'il fait savoir .
Qui ne la sert mout petit s'aime , Car de toz biens est ce la saimme .
La douce dame bien aprise , Por qu'ai ceste matere enprise , A traitier si bien la m'apregne Que boen essample aucuns i pregne Et qu'ele gre m'en daint savoir .
Autre loier n'en quier avoir .
Montez seroit en haut degré Qui la porroit servir a gre .
Si myracle sunt tant piteuz , Tant boen , tant douz , tant deliteuz , Tant savoreuz et tant eslit Qu'el reciter ai grant delit ; Sovent m'i vois mout delitant .
Escriture dist de li tant Que chascons se doit deliter En quanqu'est de li reciter .
Sade et douz est quanqu'est de li .
Si douz myracle enseveli Dedens la letre ont trop esté ; Mais , se vivre puis un esté , Des plus biaus en volrai fors metre Tout mot a mot , si com la letre Et l'escriture le tesmoigne .
La mere Dieu tel sens me doigne Ou aucun bien puisse puisier .
Ma povre scïence espuisier Et essorber assez tost puis Se j'en son parfont puis ne puis Qu'espuisier ne puet nus puisieres , Tant soit espuisans espuisieres : C'est mers c'onques nus n'espuisa .
Veez son nom : M et puis A , R et puis I , puis A , et puis Mers troverés , ne mie puis : Marie est mers que nus n'espuise ; Plus i trueve qui plus i puise .
Ne m'estuet pas bourdes ataindre Ne mensoignes trover ne faindre Por defaillance de matere , Car en tant liuz fait la Dieu mere Tant myracle et tante merveille Touz li mondes s'en esmerveille .
Bien seit chascuns , c'en est la voire , Que la glorïeuse de gloire Puet asez plus c'on ne puet dire .
Qui de ce me volroit desdire Ne seroit mie crestïens , Mais aubijois ou arrïens .
Li pooirs Dieu est touz sa mere : Com a seignor et com a pere Sovent li deprie et demande Et a la fois li recommande Com a celui qu'ele norri .
Sovent m'avient que je sorri De mautalent , d'ardeur et d'ire Quant j'oi a aucun buisnart dire Que les myracles ne croit mie De ma dame sainte Marie .
J'en desenis tous quant je l'oi ! Comment feroit por saint Eloi , Por saint Joce ou por saint Romacle Li rois dou ciel nul haut miracle S'il nel faisoit por la pucele Qui l'alaita de sa mamele ? Quant por les autres ne fine onques , Qui me dira que fera donques Por la puissant dame celestre Qui jor et nuit siet a sa destre ? Que fera donques por la dame Qui l'esmeraude est et la gemme , Qui tant est pure , clere et fine Que tout le monde renlumine ? Cil qui ce dist n'est pas creans , Mais herites et mescreans .
La mere Dieu puet asez plus Que tuit li saint del ciel lasus .
Ele est la flors , ele est la rose En cui habite , en cui repose Et jor et nuit Sains Esperis .
Bien est dampnés , bien est peris Et dyables bien le deçoit Qui ses myracles ne reçoit .
C'est la douçours , c'est la rousee Dont toute riens est arousee .
C'est la dame , c'est la pucele En cui sains flans fist cambre et cele Cil qui pour nous morut en crois .
C'est la fontainne , c'est la dois Dont sort et vient misericorde , Douçours , pitiez , pais et concorde .
C'est li tuiaus , c'est li conduis Par ou tous biens est aconduis .
C'est la roïne des archangles .
C'est la pucele a cui li angles Le haut salu dist et porta Qui touz depors nos aporta .
Onques ne fu fame formee De touz biens fust si enformee , Et por ce prist en ses flans forme Cil qui tout fait et qui tot forme .
Mout est s'amors bone a aquerre .
Dame est en ciel , dame est en terre , Dame est en air , dame est en mer .
Trestoz li mons la doit amer .
Conceüz fu d'eüreuse eure Qui bien la sert et bien l'onneure .
Adés celui tient par la main Qui bien la sert et soir et main ; Et , s'il chancele ne forvoie , Tost le ra mis a droite voie .
De tous periuz l'eschive et garde Qui bien parfondement i garde .
Deceüs est trop laidement Qui ne la sert devotement .
Qui ne la sert ne s'aimme preu , Car de li viennent tuit li preu .
Grans preus nos en vint , ce me sanble , Quant nous delivra tous ensanble Del grant outraige et del forfait Qu'Eve en la pomme avoit forfait .
Petit devons Evain amer Quant ele morst le mors amer Qu'achatons tant amerement .
Cil qui l'apele mere ment , Car marastre fu mout amere .
Mais la pucele est nostre mere , Qui en ses flans le roi porta Qui en morant mort amorta Qu'Eve a nous mordre avoit amorse Par la pome qu'ele eut demorse .
Del mors Evain vint la morsure Dont nous eüst toz mors mors sure Se Diex ne fust , qui par sa mort De nous mordre l'a desamort .
Eve est amere et enfielee , Marie douce et enmielee .
Li nons d'Evain vers le Marie En la bouche mout me varie .
Moi sanble bien quant nom Evain Que tout en aie le cuer vain .
Comment que die , Evain ou Eve , N'i truis douceur , saveur ne seve ; Toz est amers et enfielez .
Mais tant est dous et enmielez Li nons de la douce Marie Que toz li cors m'en rasazie Quant l'oi nommer ou quant le nom .
El siecle n'a nul si doz nom .
Tant douces sont ces trois sillabes Qu'il m'est avis que se sis labes Deseur le col me trebuchoient , Anui ne mal ne me feroient Puisque Marie eüsse en bouche .
Si tost com ma langue i atouche M'en chiet li mielz aval les levres .
He ! Dex ! com est soz et chalevres Qui sovent ne s'en desgeüne , Car n'est si douce riens nes une .
Toutes douçors trueve dedens Qui bien le suce entre ses dens , Mais nus ne seit , s'il ne l'esprueve , Con douce douceur on i trueve .
A cinc cens doubles passe miel .
Quant le doz roi porta dou ciel , Bien doit ses nons cuer adoucier , Bouche enmieler , langue sucier .
Il par est tant sades et douz Que de douceur seuronde touz .
Qui de bon cuer l'apele et nomme , Tant par est douz , c'en est la somme , Que tout le cuer et le corage Li radoucist et rasouage .
Mais au maufé n'est pas aisieus , Ains li est aigres com aisius .
Tant est amers a l'anemi Qu'ançois c'on l'ait nomé demi , Tel hide en a et tel freür Que touz fremie de peür .
Eüreuz est de grant eür Et dormir doit tout a seür Qui bien la sert et qui bien l'aimme Et sen douz non sovent reclaimme .
Qui bien la sert d'entier corage En touz gius a tel avantage Que li dyables , qui tout guille , Guillier nel puet par nule guille .
Tant seit de boule li bouleres Et tant par est fors tribouleres , Se nos n'avons qui no giu face , Ja ne verrons Dieu en la face .
Tant seit de tors , tant seit de trais Tost nos avra en l'angle trais , Ou serons pris et mat , ce cuit , Se nos ne sommes mout recuit .
Enne volt il Dieu tribouler Et par faus trais sa gent bouler ? Enne volt il Dieu par barat Tolir sa gent et faire mat ? Enne fist il un trop fort trait Quant il de paradis fors traist Adam et sa moillier Evain ? Mais toz ces trais fist il en vain , Car Diex une tel fierce fist Qui le mata et desconfist .
Quant li douz Diex vit vers la fin Qu'il n'avoit triue nes d'aufin Et qu'anemis par son desroi Chevalier , roc , fierce ne roi Nes poon n'i voloit laissier , Au giu se daigna abaisier Et fist un trait soutil et gent Par coi rescoust toute sa gent .
Un soustil trait de loins porvit Ou dyables goute ne vit .
Quant li bouleres qui tout boule Par son barat et par sa boule Eschec et mat li cuida dire , Si soutiument traist Nostre Sire Et l'ouel au giu si bien ouvri Que de sa fierce se covri .
Si soutiument traire daingna , Quant il li sist , qu'il gaaigna Le giu qui ert presque perdus .
Si durement fu esperdus Li dyables , qui maint mal traite , Quant Diex sa fierce eut avant traite , Son sens perdi et son pooir N'ainc puis n'i peut goute veoir .
Ainc n'en seut mot li anemis , Se l'eut en l'angle a force mis .
Ceste fierce traist par tel sens Que l'anemi mate en tous sens .
Li traïtres qui seit maint trait S'esbahist toz quant ele trait : A li n'en puet un trait savoir .
Quant il cuide le giu avoir Et toz en cuide estre asseür , Se li fait ele un eschec pur Si tres soutil et si bien fait Que luez son giu pert tot a fait .
Diex , quel roïne ! Diex , quel fierce ! Ains soneroit le matin tierce Que dit eüsse ne retrait Com sunt soutil et biau si trait .
Ceste fierce n'est pas d'ivoire , Ains est la fierce au roi de gloire Qui rescoust toute sa mainie Qu'avoit dyables desrainie .
Tele fierce doit achater Qui le dyable veilt mater .
De toz trais seit toute la force .
Cil qui de li servir s'esforce Et de bon cuer la seirt et prie A sen giu l'a , n'en doutés mie , Et trait si soutilment et boute Que li dyables n'i voit goute .
De teles fierces n'est il plus .
C'est la fierce del ciel lasus ; C'est la fierce par cui jadis Nos recovrasmes paradis , Que dyables par un faus trait Tolu nos avoit et fors trait .
Ceste fierce est si secorans , Si forz , si fiere , si courans Ja n'iert si loinz que tost n'aqueure Se li proions que nos sequeure .
Autres fierces ne vont qu'un point , Mais ceste cort si tost et point Qu'ainc qu'anemis ait del sien pris , L'a si lacié et si souspris Ne seit quel part traire se doie .
Ceste fierce le mate en roie , Ceste fierce le mate en l'angle , Ceste fierce li tolt la jangle , Ceste fierce li tolt sa proie , Ceste fierce toz jors l'asproie , Ceste fierce toz jorz le point , Ceste fierce de point en point Par fine force le dechace .
N'est riens ou monde que tant hace , Car il a tout par li perdu .
Dyable sont tout esperdu , Dyable sunt tout tormenté , Dyable sunt enfoumenté En touz les lius ou ele joue .
Mout est saiges qui tant la loe Et tant la seirt et soir et main Qu'a sen giu daint metre sa main , Car cil qui giu ele velt faire Rien ne puet perdre par mesfaire .
De touz bons trais seit la maniere Et s'est de traire si maniere Ses amis trait de tous maus poins .
Li dyables a sez durs poins , Qu'il a si aspres et si fors , Tous nos eüst par son esfors El fons d'enfer a force trais Et enanglés par ses faus trais Se Diex avant ne l'eüst traite .
Li traïtres qui tous maus traite N'iert ja en liu ou nus l'atraie Qu'arriere luez ne se retraie S'a son servisse nos traions Et de faus trais nos retraions .
Si grant eür de bien traire a Qu'en paradis tous nous traira .
Qui pres de moi se volra traire D'ore en avant m'ora retraire Com sunt soutil et biau li trait Que la soutius mere Dieu trait .
La mere Dieu , qui est la lime Qui tout escure et tout eslime , Escurer daint et eslimer Por ses myracles biau rimer , La langue Gautier de Coinsi , Qui por s'amor commence einsi .
Ainz qu'ovrir welle le grant livre Qui mout me done et mout me livre Grant matere longe et prolipse De la pucele qui l'eclipse , Le grant broillaz et l'opscurté Jeta dou mont par sa purté , Canter vos veil deus chançonnetes .
Mout volentiers chant chançons netes Quant a la fois sent a meschief Men las de cervel et mon chief .
Ja n'i avrai si mal , par m'ame , S'un petit chant de Nostre Dame , Luez ne resoie en mout bon point .
Por s'amor , qui au cuer me point Et le coraige me souslieve , Un petitet , s'il ne vos grieve , Ainz que plus lise , veil chanter .
En cest livre volrai planter De lius en lius chançons noveles De Nostre Dame mout tres beles , De legieretes et de fors .
C'iert grans solas et grans confors A celz qui luez baissent les chieres , Qui a Cluigni et a Roncieres Vont maintenant c'on lor aconte Ce qu'au preu de leur ames monte .
As sermons a plus qu'as caroles Dou parage de Ronqueroles .
Anemis si les ennolie Plus que savoir aimment folie .
Por eus tolir tout leur roncier , Tout cest livre volrai joncier Et florir d'odorans floretes .
C'iert de flories chançonnetes , Qui si tres doucement flairront Tout li cuer celz en esclairront Qui la rose aimment fresche et clere Dont Diex daigna faire sa mere .
Por ce que la tres douce dame De l'amor de ma lasse d'ame Et de men cuer a le sael , Des floretes de mon prael , S'ele santé me donne et livre , Tout enflorer volrai cest livre , Dont be a faire mes presens Et as futurs et as presens .
Par maint païs ira divers Quant j'ere tous mengiés de vers .
La sainte flors , la sainte rose Ou est toute douceurs enclose , Tous celz escrire par sa grace Ou saint livre de vie face Qui cest livre contr'escriront Et qui por m'ame prïeront Quant le liront et oront lire .
Or veil atant traire ma lire Et atemprer veil ma vïele , Se chanterai de la pucele Dont li prophete tant chanterent Et qui mil ans ains l'anoncerent Qu'engenree ne nee fust Ne cloufichiés fust Diex en fust .
Qui que vos chant chançons polies De risees et de folies , Je ne veil pas chanter tex chans , Car trop i a pleurs et deschans : L'ame sovent pleure et deschante Dou chanteür qui tex chans chante .
Qui l'anemi velt enchanter De la grant dame doit chanter Dont jor et nuit li angle chantent .
Dyable endorment et enchantent Tout cil qui chantent sen doz chant .
Or escoutez comment j'en chant .
Amors , qui seit bien enchanter , As pluisors fait tel chant chanter Dont les ames deschantent .
Je ne veil mais chanter tel chant , Mais por celi novel chant chant De cui li angle chantent .
Chantez de li , tuit chanteür .
S'enchanterez l'enchanteür Qui sovent nos enchante .
Se de la mere Dieu chantez , Tous enchantanz iert enchantez .
Buer fu nez qui en chante .
Qui vielt son cointe acointement Acointier s'i doit cointement , Car tant est sage et cointe Que nus ne s'i puet acointier Ne li estiust desacointier Quanqu'anemis acointe .
Ja nus ne s'i acointera Devant qu'il desacointera Por li totes acointes .
Por s'amor les desacointiez ! N'iert au cointe acointe acointiez Nus s'il n'est ses acointes .
Mere Dieu , tant fais a prisier Tem pris ne puet lange esprisier , Tant en soit bien aprise .
Chascons te prise et je te pris .
La rose iez ou la flors de pris Char precïeuse a prise .
Char precïeuse en tes flans prist , Par coi le souprenant souprist Qui toz nos vielt souspenre ; Mais qui a toi servir se prent , Sa souspresure nel sousprent .
A toi se fait bon penre .
Dame en cui sont tout bon confort , De mes pechiés me desconfort , Mais ce me reconforte Que nus n'est tant desconfortez Par toi ne soit tost confortés .
Tes confors tout conforte .
Dame , com grans , dame , com fors Est tes secors et tes confors ! Mainte ame as confortee .
Conforte moi .
Grant confort as : L'Egipcïenne confortas , Qui ert desconfortee .
Douce dame , qui bien te sert L'amor ton doz fil en desert .
Bien est drois c'on te serve .
Tout cil qui bien te serviront Joie sanz fin deserviront .
Diex doinst je la deserve ! Las , ainc nul bien ne deservi , Car si petit ai Dieu servi M'ame a mort deservie .
Dame , or m'apren si a servir La joie puisse deservir Ou d'angles iez servie .
Douce dame , sanz finement Servir te doit on finement .
Com or iez afinee .
Les tiens afines com or fin Et si lor donnes a la fin Joie qui n'iert finee .
Celui depri au definer Qui por nous volt en crois finer , Qui tout commence et fine , Qui commencemens est et fins , Tous nous face a la fin si fins Qu'aions la joie fine .
Amen .
Qui que face rotruenge novele , Pastorele , son , sonet ne chançon , Je chanterai de la sainte pucele Es cui sains flans li fius Dieu devint hom .
Il m'est avis , certes , quant je la nom , Goutes de miel degoutent de son nom .
Je ne veil mais chanter se de li non ; D'autre dame ne d'autre damoisele Ne ferai mais , se Dieu plaist , dit ne son .
Amen .
De tout son cuer et de toute s'entente Loer la doit chascons et jor et nuit .
Tant con vivrai , chasqu'an li doi de rente , Par fine amor , chançonnete ou conduit .
A seür port toz celz mainne et conduit Qui de bon cuer entrent en son conduit .
En li servir sont tout li grant deduit , Car c'est et fu la tres savoreuse ente Qui toz nos paist de son savorous fruit .
Qui bien la sert et qui l'a en memoire Faillir ne puet que grant loier n'en ait .
En ses sainz flanz porta le roi de gloire Et sel norri de son savoreus lait .
La mere Dieu , voir , endormir ne lait Nului qui l'aint en ort pechié n'en lait .
Quant il i chiet , erranment l'en retrait .
Qui bien la sert jor et nuit sanz recroire Paradis a desrainié par fin plait .
Marions nous a la virge Marie .
Nus ne se puet en li mesmarïer .
Sachiez de voir , a li qui se marie Plus hautement ne se puet marïer .
Asseür est en air , en terre , en mer Qui bien la sert et bien la vielt amer .
Amons la tuit , en li n'a point d'amer .
Ja ne faura a pardurable vie Qui de bon cuer la volra reclamer .
Cui vielt aidier la roïne celestre , Nus n'a pooir qui le griet ne mesmaint .
Ele est dou ciel porte , pons et fenestre ; Cui metre i veilt , par defors ne remaint : Par li i sont entré maintes et maint .
A jointes mains li depri que tant m'aint , Par sa douceur , qu'a fine fin me maint .
Au jugement tous nous mete a la destre De sen dous fil , ou toute douceurs maint .
Amen Roïne celestre , Buer fuisses tu nee , Quant porte et fenestre Dou ciel iez nommee .
Tant iez de haut estre , Pucele sacree , Qu'el ciel a sa destre T'a Diex coronee , Car de ta mamele , Qui tant est emmielee , Fu sa bouche bele Peüe et abevree .
Haute damoisele , Virge bone eüree , Tous li mons t'apele , Partout iez reclamee .
Haute pucele , pure et monde , De toi sourt la rousee Dont as toute la riens dou monde Norrie et arousee .
Roïne honoree , Buer fusses engenree , Car plus iez douce et plus plaisans Et plus sade cent mile tans Que mielz en fresche ree .
Riens qu'a saveur , Sans ta saveur , Ne m'est asavoree .
Certes qui ne bee De toute sa pensee A toi servir tout en apert , Puis bien dire que s'ame pert Et qu'ele en iert dampnee , Mais qui te sert Dieu en desert .
Que buer fuisses tu nee ! Fontainne de grace , Mere Dieu , Marie , Queque chascuns face , Folz est qui t'oublie .
Torne nous ta face , Qui tant est polie .
De nous tous esface Toute vilonnie .
Embasmee rose De novel espanie , Tous li mons t'alose Et vers toi s'umelie , Car en toi repose Et en toi se recrie Cil qui tote chose De nïent forme et crie .
Qui de bon cuer a toi s'otroie , Qui t'aime , sert et prie , Tu l'as tost mis a bone voie Et retrait de folie .
En toi n'a boisdie Barat ne doublerie , Tricherie ne fauseté .
Por ce a cil bien son sort jeté Qui a toi se marie .
Tu as biauté Et loiauté , Valor et cortoisie .
Ne folie mie Qui de toi fait s'amie , Car cil qui t'aimme de cuer fin Faillir ne puet a fine fin N'a pardurable vie .
Por ce t'enclin , Por ce m'aclin A toi , virge Marie .
Rose fresche et clere , Dou Saint Espir plainne , Tu iez fille et mere Au fil Dieu demaine .
Tant fu ta matere Nete et pure et sainne Qu'en toi prist tes pere Char et forme humainne .
Dame , qui tant sainte Et qui tant fus eslite Que grose et enchainte Fus dou Saint Esperite , Oiez ma complainte Et envers moi t'apite .
Ma lampe est estainte , M'ame en enfer escrite .
Dame , de moi pitiez te prengne , Se deslace la corde , Que diables plus ne m'estraigne , Qui m'enlace et encorde .
Ainz que mors me morde , Fai que me desamorde De vilenie et de pichié .
Las ! las ! chaitis ! tant ai pechié Que ma vie est trop orde .
Cuer ai de fer .
Del feu d'enfer Ja ne cuit que j'estorde .
Mere de concorde , Fai ma pais et m'acorde .
Pechiez m'a tout taint et noirci .
Doiz de douceur , merci ! merci ! A ten doz fil m'acorde .
Maint descordé As recordé , Fons de misericorde .
Talens m'est pris orendroit Qu'a mout haut ton De la plus haute qui soit Vous die un nouvel son .
Sa hautece ne saroit Dire nus hom .
Por ce ne vuel , s'ai haut droit , Chanter se de li non .
Diex me doinst sa haute amor .
N'est dame de sa valor , N'onques ne fu a nul jor Nule de si haut non .
Ses nons est par tout le mont Si audesus Nes li angle joie en font En paradis lasus .
Des douceurs qui en li sont Tant ne dit nus , Tant en parolt en parfont , Qu'encor n'en i ait plus .
Ses cuers doit estre tous tans Debonnaires , douz et frans , Quant en ses precïeus flans Fu Diex neuf mois ou plus .
En ses flans cil s'enserra Qui soir et main Quanqu'en ciel et en terre a Enclot dedens sa main .
Entor li si bon umbre a Et si tres sain Que Diex en li s'aümbra Et jut dedens son saim .
Ce fu l'ente ou crut li fruis Dont dyables fu sousduis , Qui tous nous avoit destruis Par le forfait d'Evain .
Eve a mort tous nous livra Par sen seurfait .
Marie nous delivra , Par li sons tuit refait .
Qui de dous cuer l'amera Et de parfait Ja voir dampnés ne sera Por riens qu'il ait mesfait , Car de tous celz trait l'amer Qui la vuelent reclamer .
Diex ! Diex ! Diex ! com doz amer Si douce dame fait .
En si douce dame amer A grant deduit : En s'amor n'a point d'amer , Ançois i a grant fruit .
Chascuns la doit reclamer Et jor et nuit , Car c'est l'estoile de mer Qui tout le mont conduist .
Qui l'aimme et sert en cest mont Ne puet estre qu'il ne mont Devant Dieu lasus amont .
Pour Dieu , amons la tuit .
Amen .
Esforcier m'estuet ma voiz Quant de celi me sovient Qui la sorse est et la doiz Dont tous biens nous sourt et vient .
Trop est cuivers , trop est frois Qui ne l'aimme , doute et crient .
He ! mere au roi dou ciel , Plus iez douce de miel .
Oste de moi le fiel .
Bele douce dame , Mere Dieu , aies merci , Merci , merci , merci De ma chaitive d'ame Mere Dieu , tu iez la fleurs Ou li sires descendi Qui en crois por pecheürs Ses sains menbres estendi .
Paradis ta grans douceurs , Doce dame , nous rendi : Saus est par toi li monz .
Porte iez dou ciel et pons , Dois de douceur et fons .
Bele douce dame , Mere Dieu , aiez merci , Merci , merci , merci De ma chaitive d'ame .
Mere Dieu , tu iez la tors Qui deffens et escremis Del diable et de ses tors Tes servans et tes amis .
Tant nos rent de grans estors Li decevans anemis Tost nos aroit dontez , Vaincus et seurmontés , Se n'ert ta grans bontez .
Bele douce dame , Mere Dieu , aies merci , Merci , merci , merci De ma chaitive d'ame Mere Dieu , tout son tans pert Qui a toi servir n'entent ; Mais cil , dame , qui te sert Et a toi honorer tent L'amor ton fil en desert Et paradis en atent .
Tu ne puez a nul fuer Haïr ne jeter puer Nului qui t'aint de cuer .
Bele douce dame , Mere Dieu , aies merci , Merci , merci , merci De ma chaitive d'ame .
Mere Dieu , a ton fil dous , Qu'alaitas de ten douz lait , Deprie que ça desouz En obli mis ne nos ait , Mais si fins nous face tous Qu'a la fin soions si fait Toi et lui de cuer fin Loer puissom sanz fin , Sanz fin , sanz fin , sanz fin .
Bele douce dame , Mere Dieu , aies merci , Merci , merci , merci De ma chaitive d'ame .
Amen .
Quant ces floretes florir voi Et chanter oi ces chanteürs , Pour la flor chant qui a en soi Toutes biautés , toutes valeurs .
Ele est et mere et fille a roi , Rose des roses , fleurs des fleurs .
Certes mout l'aim : Diex doinst qu'aint moi Et qu'ele i mece bones meurs .
La fleurs dont chant est fleurs roiaus .
De nule flor tant de biens n'ist .
C'est li vergiers , c'est li prealz Ou Sainz Espirs s'aümbre et gist .
C'est la pucele emperïalz Qu'apelons mere Jesu Crist , Ou li fix Dieu , qui tant fu biaus , Pour nous sauver char et sanc prist .
Mere Dieu , trop a le cuer vain Qui ne te sert par grant deduit , Car tu portas en ten douz saim La douce espece et le dous fruit De quoi nos sommes soir et main Rasazïé et peü tuit .
Sacrares fu dou sacré pain Qui les angles paist jor et nuit .
Dame , seur toz nons est li tienz Dous et piteus , dignes et hauz .
Tu iez la dois de tous les biens Tu iez dou ciel pons et portaus .
Dame , tu iez de toutes riens Tous li confors , tous li consaus .
Par tes preces tous nous soustiens , Car seur tous sainz pués tu et vaus .
Dame d'aval , dame d'amont , Dame de quanque Diex a fait , Ta grans douceurs bien nous semont Que te servommes tuit affait .
Dame , bien ont monté le mont , Bien sunt gari , bien sunt refait Cil qui te servent en cest mont , Car ja leur lit ou ciel sunt fait .
Pour conforter mon cuer et mon coraige , Un son dirai de la virge honoree Qui en ciel est et en terre aouree , Qui tous nous a delivrés de servage .
A li amer soit chascuns ententilz , Car tant par est debonaire et gentilz Tous ses amans met ou ciel et marie .
Mout se fait bon marïer a Marie .
En Nostre Dame a mout haut mariage ; Car , luez qu'a li s'est l'ame marïee , De fole amor l'a mout tost varïee Et mout l'a tost retraite de folaige .
Mout par est faus et mout est enfantix Qui ne la sert , malades et santix .
Toz celz donra qui bien l'aront servie Joie sans fin et pardurable vie .
Pucele en cui toute douceurs repose , Chascuns te doit amer de toute s'ame ; Amer te doit tous hom et toute fame Et honorer par deseur toute chose .
Dame , dou ciel la porte desserras , Dame , en haut liu touz ciax i aserras Qui bien t'aront servie et reclamee : Bien iert de Dieu qui bien t'ara amee .
Fleurs d'aiglentier , fleurs de lis , fresche rose , Fleurs de tous biens , fleurs de toutes fleurs , dame , En tes sainz flanz cil s'enclost , clere gemme , Qui en sen poing toute rien a enclose .
En tes sainz flans le roi des rois portas , En tes douz flanz tous depors aportas : Tu aportas la deportant portee Qui au monde a toute joie aportee .
Dame , de cui tant de douceur recorde Et tant de bien toute Sainte Escriture , Mout est cix faus et de male nature A toi servir qui tous tans ne s'acorde .
Qui mout ne t'aimme obscurs est mout et lais Mais cil qui t'aime est plus blans que nus lais .
Qui t'amera , pucele delitable , Em paradis serra a riche table .
Fluns de douceur , fons de misericorde , Pecine et dois qui tout le monde cure , De tous pechiez tous nos leve et escure , Et a ton fil , dame , tous nous concorde .
Chascuns de nous , dame , s'est tant mesfais , Se tu nos lais jugier selonc nos fais , Dampné serons en flanbe pardurable .
Merci ! merci ! roïne esperitable .
Amen .
Comment Theophilus vint a penitance Pour chaus esbatre et deporter Qui se deportent en porter Honeur celi qui Dieu porta , Myracles ou grant deport a Rimoier vuel par grant deport , Car en trouver mout me deport De celi qui fist la portee Qui toute joie a aportee .
En li loer est mis depors , Car c'est la rive et li drois pors Qui toz les dous depors aporte Et qui dou ciel est pons et porte .
Il m'est avis que truis el livre Qui matere me donne et livre Qu'ainz que Persant par leur pooir Rome venissent asseoir , Un evesque eut doz et propice En la contree de Celice .
Cis evesques eut un visdame Qui mout honoroit Nostre Dame Et par paroles et par fais .
Si bons hom ert et si parfais Que mout estoit de grant renon .
Theophilus avoit a non .
Tant estoit douz et tant humainz Qu'il ne pooit tenir as mainz Tot ne donast a povre gent .
N'estoit pas sers a son argent , Car ses argens si le servoit Que l'amor Dieu li deservoit .
Ses evesques , tant com veschié , Regart le fist de s'eveschié , Car sans doutance bien savoit Que tant de biens en lui avoit Et tant estoit de sainte vie Ne fesist nule vilenie Por promesse ne por avoir .
Sages hom ert de grant savoir Et plains de grant discrecïon .
Tant ert de grant religïon Et plainz de grant humelité Qu'il n'avoit clerc en la cité N'en l'eveschié de tel renon .
La sade virge au sade non Qui nommee est virgene Marie Honera mout toute sa vie ; Buer la servi et buer l'ama .
S'a son besoing la reclama , Ne cuit que pas la trovast sorde , Car n'est douceurs en li ne sorde .
Quequ'il estoit en si haut pris , A sen evesque est uns maus pris Dont ne puet estre respassés .
Quant fu del siecle trespassés , Tuit s'asamblerent clerc et lai , S'ont esleü sans nul delai En l'oneur Dieu et Nostre Dame Theophilum , lor bon visdame .
Communement prennent a dire C'om n'i porroit millor eslire Ne plus discré ne plus ydoine .
Theophilus est en agoine Et esfreez trop durement , Car il seit bien certainnement Se tele honeur prent et embrace , Vainne gloire , qui maint mal brace , Tost le porra si embracier Que maint mal li fera bracier .
Ainc tant ne l'en sorent proier Dire lor vosist n'otroier Lor sire fust ne lor evesques .
Lors fisent tant que l'arcevesques Par ses letres tost le manda Et durement li commanda Qu'alast a lui , nel laisast mie , Et receüst la signorie Que Diex li avoit envoïe .
N'i ala pas cele foïe , Mais plus qu'il peut s'en delaia Com cil qui mout s'en esmaia .
Quant li puples vit le delai , Tuit s'aünerent clerc et lai Et a grant force l'i menerent , L'arcevesque le presenterent .
L'arcevesques , qui bien savoit Le bien que Diex mis i avoit , De sa venue fist grant feste .
Asez li prie et amoneste Que s'oneur prengne isnelement .
Theophilus mout humlement As piez li chiet sanz demoree ; Face moillie et esploree , A jointes mains merci li crie Et doucement por Dieu li prie Qu'en tel point com il est le laist Et de ceste honeur le relaist , Car n'est pas dignes de tel chose .
L'arcevesques forment le chose De ce que tel honeur refuse , Mais Theophilus si s'escuse Et si forment pleure et souspire L'arcevesques n'en seit que dire .
Por savoir et por esprover S'il le porroit en point trover Que ceste honeur volsist avoir , Doné li a par grant savoir Trois jors d'induces et d'espace .
Ne seit l'arcevesques qu'il face , Car au tiers jor en rest plus frois Ne fu a la premiere fois : Ainc por nului n'en volt rien faire .
Quant li puples vit ceste afaire , Et l'arcevesques ensement , Un autre ont pris isnelement .
Maintenant li noviaz evesques , Quant ordené l'ot l'arcevesques , A grant joie s'en repaira .
Maus consaus luez tant le maira Et tant le taria envie Theophilum sa signorie Toli et fist novial vidame .
Anemis , qui deçoit mainte ame Et qui de duel font et remet Quant voit nului qui s'entremet De Dieu servir et de bien faire , Mout grant joie eut de cest affaire .
Li decevans qui seit maint tor Jor et nuit tant tornoie entor Et tant l'asaut et tant le tente Et tant durement le tormente Et tant l'esprent d'ardeur et d'ire Ne seit que faire ne que dire .
Por un petit Dieu ne renoie , Por un petit qu'il ne se noie , Por un petit qu'il ne s'estrangle .
« Ha ! las ! fait il , or sui j'en l'angle , Or sui je maz , or sui je pris .
Haus clers estoie de haut pris : Or ai tant fait par moi meïsme Que chifrés sui en angorisme .
Bien m'ont dyable empeechié Quant je ne reciu l'eveschié .
Comme musars bien m'amusai Quant je tele honeur refusai .
Mielz wel m'ame soit escillie El feu d'enfer et graïllie Que je haus hom ne soie encore .
Hahi ! maufés , car aquer ore Et se me di en quel maniere A m'oneur revenrai arriere .
Ahi ! maufez , car acorez ! S'a cest besoing me secorés , Vostre hom et vostre clers serai Et toz jors mais vous servirai .
Ne servirai mais en ma vie Ne Dieu ne sa mere Marie .
Apertement puis bien veoir De moi aidier n'ont nul pooir .
» En la vile un gïu avoit Qui tant d'engien et d'art savoit , D'entreget , de fantosmerie , De barat et d'enchanterie Que devant lui apertement Faisoit venir a parlement Les anemis et les dyables .
Cilz gïus ert si decevables Et tant savoit barat et guille Que des plus sages de la vile Avoit tornés a sa creance .
Tant savoit d'art de nigromance Que l'anemi faire faisoit Toutes les riens qu'il li plaisoit .
Par son conseil aloit mainte ame El feu d'enfer et en la flame .
Theophilus li radotés , Qui enginiez et asotez Fu si com vos avez oï Et qu'anemis ot esbloï Si qu'en lui n'ot sens ne raison , Au gïu vient en sa maison Com cil qui li dyables porte .
Tout coiement hurte a la porte .
Cil qui faite eut mainte male evre Mout tost acort et la porte oevre .
Quant il le voit si esperdu , Bien seit qu'il a le sens perdu Et que dyable l'ont soupris .
Theophilus , qu'avoit espris Vainne gloire trop durement , As piez li chiet isnelement .
« Sire , fait il , por Dieu , merci ! Tant ai le cuer taint et noirci Por un petit je ne part d'ire .
Mes evesques , mes noviaus sire , Qui Diex destruie , ensi l'assol , Bouté m'a jus de delassol Et mis en aré en espace .
Si sui dolens ne sai que face .
Tolue m'a ma seignorie : S'en ai tel duel et tele envie Por un petit d'ire ne crief .
Se je par vos n'en vien a chief Et je par vos ne rai m'oneur , Morir m'estuet a desoneur .
» Cis qui mout seit d'art et d'engien A ses paroles entent bien Que souspris l'a li anemis .
« Certes , fait il , biaus doz amis , Se vous fuissiés uns tribouleres Uns useriers , uns amasserres , Uns flateres , uns serf a gre , Encor fuissiez el haut degré Dont l'evesques vos a jus mis .
Tuit vo prelat , biaus doz amis , Tant sai je bien de lor affaire , Des bones gens n'ont mais que faire .
Leurs benefices toz enportent Cil qui les grans bourses aportent .
Nus n'en a rien s'il ne l'achate , S'il ne losenge et s'il ne flate .
De jor en jor vo lois enpire .
Tot vo prelat , bien le puis dire , Honeur ne portent nul preudome .
Fait vos a on , c'en est la some , Biauz doz amis , grant desoneur , Mais plus arez encor d'oneur Qu'ainc n'eüstes a nul tempoire Se mon conseil en volés croire .
- Bien vos querrai , fait il , biaus sire .
Ne roverés faire ne dire Que je trop volentiers ne face .
Mais aidiez moi par vostre grace ! » Li gyüs , qui plains est de fiel , Qui au chaitif desous le miel Muce le venim et repont , Simplement li dit et respont : « Biaus doz amis , comme senés Demain au soir ci revenés Toz seus sanz nule compaignie .
Qui sages est , il ne doit mie Reveler partot son afaire .
Qui puet , il doit mout d'amis faire , Mais de mil doit un seul eslire Li sages por son secré dire .
Qui son conseil a chascun conte Souvent en a anui et honte .
Ovrer devés seneement .
Sachiez que mout priveement Cest afaire volrai traitier .
Ja ne s'i sara si gaitier Vos evesques , ce sachiez bien , Que ne soiez , tout maugré sien , Sires de lui et de ses chosez , Ja ne seront si bien enclosez .
Certes , quant revenrez demain , Je vos menrai tout main a main Mon roy et mon signor veoir .
J'ai a sa cort si grant pooir Que bien vos cuit faire de lui .
Gardez n'en parlés a nului Devant que vos ci revenrez .
Certes buer fustes engenrez S'a lui vos poez acointier .
Je vos i cuit si empointier Qu'il vos fera encor evesque Ou apostoile ou archevesque .
» Theophylus li desvoiez , Li durfeüs , li faunoiez , Congié a pris , si s'en repaire Tout coiement a son repaire .
L'endemain , luez qu'anuitié fu , Con cil qui fu espris dou fu Qu'avoit soufflé li anemis , Toz seus au chemin se rest mis .
Ciez le gyü en vient tot droit , Qui mout grant feste en fait luez droit .
Assez le baise , assez l'acole .
Ja le menra a tele escole Ou malement iert escolez .
« Ne soiez tristez n'adolez , Fait li gïux , biaus doz amis .
Je me sui ja tant entremis Et tant penez de vostre afaire Qu'a mon signor vos ferai faire Quanqu'oserez de bouche dire .
Par moi vos salue mes sire Et par chierté vos a mandé .
Il m'a bien dit et commandé Et se m'en a tenu mout cort Que je vos main veoir sa cort Et la grant feste qu'il demainne .
» Li desloiaus atant l'en mainne Au teatre fors de la vile .
Bien le deçoit et bien le guille .
Li lerres , li boute-en-corroie , Bouter le fait en tele roie Ou perdera le cors et l'ame Se Diex nel fait et Nostre Dame .
Li gïux plains d'igniquité , Quant le tient fors de la cité , Mout le conforte et asseüre .
Mais la nuis est tainte et oscure , S'en a grant hide et grant freeur .
« N'aiez doutance ne peeur , Fait li gïux , por choze qu'oiez Ne por merveille que tu voiez .
Ne te saingne por nule rien , Ce te commant et deffen bien , Ne por rien nule qui t'apere Ne reclaimme Dieu ne sa mere .
» Theophilus sanz contredit Tot li otroie quanqu'il dit .
Li souprenans qui l'a soupris Maintenant l'a par la main pris Et se li dist : « Lieve la teste .
Or puez veoir la haute feste Que je pieç'a t'avoie dite .
Bien puez veoir n'est pas petite La grant joie que cil demainnent Qui mon signor portent et mainnent .
» Theophilus tranble et fremie , Tel paour a ne seit qu'il die .
Avis li est , quant s'en prent garde , Toz li païs esprengne et arde .
D'anemis voit plus de cent mile .
Avis li est qu'entor la vile Processïon voisent faisant .
Ne sont pas mu , coi ne taisant , Ainz font tel tumulte et tel bruit Toz li païs , ce samble , bruit .
Leur maistre et leur signor comportent .
Chandelabres et cierges portent Et blans mantiaus ont affublés .
Lors fust volentiers reculés Danz Theophilus s'il osast Por le gïu qu'il nel chosast .
Emmi aus toz voit un dyable Si grant et si espoentable Qu'a son sanblant fait bien sanbler Terre doie faire tranbler .
Des autres est princes et sire .
Theophilus ne seit que dire .
Mout s'en va pres qu'il n'ist dou sens .
Tant voit d'anemis en toz sens Nus n'en saroit dire le nombre .
Bien ara tressailli son umbre S'il n'ist dou sens ainz qu'il retort .
Mais n'a pooir qu'il s'en destort , Car li gïux , qui mout se painne , Entr'alz l'en trait a quelque painne Et bien li dit qu'il ne se saint Ne ne reclaint sainte ne saint .
Quant l'a veü li anemis , Au gyü dist : « Di moi , amis , Qui est cist hom ne dont vient il ? - Sire , fait li lerres , c'est cil De cui prïé tant vos avoie .
Il est entrez en bone voie Se vos le volés avoier .
Biaus sire , dit li avoie ier Qu'anuit a vos ci l'amenroie Et que de lui vos prïeroie .
Grant mestier a de vo conseil , Et je li pri , lo et conseil Qu'il face quanque vos volrés , Car de bien faire li porrés La moitié plus qu'il ne volroit Ne que souhaidier ne porroit .
Por ce l'ai je ci amené .
Ses evesques l'a mesmené , S'en a le cuer taint et noirci .
Consilliez l'en par vo merci .
» Li dyables respont atant : « Por ce que tu m'en prïez tant , S'il renoie sanz demorance Et son baptesme et sa creance , Dieu et sa mere , sainz et saintes , Encor li donrai honors maintes .
Cele meïsme qu'a perdue A grant feste li ert rendue , Et s'iert de l'evesque si sire Commander ne volra ne dire Que l'evesques luez droit ne face .
Mais il ne puet avoir ma grace Ne ne puet estre que je l'oie Se sa creance ne renoie , Son Dieu et sa mere Marie , Qui jor et nuit tant me tarie Et tant m'esqueut de toz mes drois Que je la has en toz endrois .
Et se couvient sanz nule aloigne Que bone chartre encor m'en doigne .
Maint crestïen m'ont deceü : Quant dou mien ont assez eü , Et mes honeurs et mes hauteces , Mes grans avoirs et mes richeces , Se se confessent et repentent .
Ensi si me gillent et mentent : Mes honors prennent et reçoivent Et puis aprés si me deçoivent Luez droit qu'a confessïon viennent .
Ne sai ou vont ne qu'il deviennent , Ja puis un seul n'en reverrai .
Ja crestïen mais ne querrai Se n'en ai lettres et sael .
Ne m'en tenront mais por chael .
» Theophilus li desvoiez , Con cil qui toz est fannoiez , As piez li chiet isnelement , Se li baise mout humlement .
Quanqu'il a dit tot li otroie : Et Dieu et sa mere renoie , Et sacrement , foi et baptesme .
Por la chose estre encore plus pesme , Por afremer plus fermement , Por plus dampner dampneement , Bone chartre l'en a donnee De son anel bien saelee .
Ja ne querra mais en sa vie En Dieu n'en sa mere Marie , Mostier n'eglise n'amera Ne bien n'aumosne ne fera .
Ce dit ses sealz et tesmoigne .
Li dyables sanz plus d'aloigne En enfer ses lettres enporte .
Mout est joians , mout se deporte Quant par sa gille le visdame A fait renoier Nostre Dame , Que tant amee et tant servie Avoit toz les jors de sa vie , Et qui tant ert de grant renon Peu parloit on se de lui non .
Par la providence devine , Si com mes cuers le me devine , La nuit meesme que ch'avint A l'evesque telz voloirs vint Que durement se tormenta Et durement se dementa Quant ot Theophilum osté Por nului de sa provosté .
Mout l'en reprent sa conscïence Por ce qu'il ert de grant scïence Et de sainte vie et d'oneste .
La matinee a mout grant feste Theophilum a tost mandé .
Prïé li a et comandé Qu'il reprengne sa signorie Par couvent qu'en tote sa vie Jamais ne l'en coroucera Ne jamais chose ne fera Dont li doie mau gre savoir , De lui et de tout son avoir Et de l'eveschié soit toz sire .
Tant par est liez ne set que dire Theophilus de ces noveles ; Mout li plaisent , mout li sont beles .
Tant a fait et tant esploitié Qu'il rest plus sires la moitié C'onques devant esté n'avoit .
Li gïux , qui assez savoit De la male malavanture , Priveement par nuit obscure Assez souvent aloit a lui .
« Biauz tres doz sires , a nului Ne dire , fait il , nostre afaire .
A mon signor te ferai faire Plus que n'oseras soushaidier .
Encor t'i cuit je tant aidier , Se nostre affaire tres bien çoiles , Que de Rome ieres apostoiles .
Enne vois tu , biauz doz amis , Com mes sires t'a tost remis Et rasis en ta signorie ? Tes Diex ne sa mere Marie S'en feïssent tot lor pooir , Ne t'i peüssent raseoir .
Servis les as mout longement , Mais bien saiches certainnement Qu'ainc d'aus servir biens ne te vint .
Onques encore honeurs n'avint A nul home qui ait servie Cele dame , cele Marie Dont crestïen font si grant feste .
Garde sor les iex de ta teste , Se tu vielz que nus biens t'aviengne , Jamais de li ne te souviengne .
Seur totes riens de ce te garde Que nes s'ymage ne regarde : Ne t'en porroit nus biens venir .
Noblement te dois contenir Et cointement d'or en avant .
Ton us que tenoies devant Te commant je tout a laissier .
On se puet bien trop abaissier En trop d'umelité avoir .
Riches hom iez de grant avoir , Se dois estre cointes et gobes .
Tu dois avoir mignotes robes , Biaus palefrois et biax destriers , Dorez lorainz , dorez estriers , Sele doree , esperons d'or .
Boif et manjue assez et dor Et fai tot ce qu'au cors plaira , Car assez iert qui mal traira .
Tant ai je bien del sicle apris Que partot est vielz et despris Et assez trueve mesacointes Qui ne se tient nobles et cointes .
Qui se tient vielz , chascuns l'aville .
Simples hom ne valt une bille .
Trop pappelars estre soloies Quant tu a genoillons lavoies Les piez la povre ribaudaille .
N'afiert a home qui riens vaille Qu'il leit les piez a un truant , Car crapeus sont , ort et puant .
Bien assotés certes estoies Quant tu del tien les revestoies Et en esté et en yver .
Fi ! milz volsisse que li ver Toz les eüssent demengiez .
Tu restoiez si aengiez De vermine que toz puoies .
Par la haire que tu vestoies Tu renduroies si grans painnes De jeünes , de trïolainnes Jaunes eres com piez d'escouffle .
Tout ce ne vaut une viez mouffle ! Boif et menjue et si t'aaisse .
Hom qui trop sueffre de malaisse Ne puet mie longement vivre .
Je te commant tot a delivre Que tu t'aaise en toz endrois .
Tu iez biaus clers et bien adrois , Si dois ton cors tot chier tenir Et se te dois si contenir Que joinne et viel , petit et grant De toi servir soient engrant .
» Theophilus le gïu croit , Qui nule nuit ne se recroit Que conssillier ne vaingne a lui .
Theophilus ne croit nului Fors le larron qui tot l'enchante .
Theophilus ne list ne chante , Theophilus n'entre en eglyse , Theophilus ne fait servisse Ne chose nule qui Dieu plaise .
Theophilus aimme mielz aise , Richece , honeur et signorie Que ma dame sainte Marie , Que tant soloit devant amer .
Theophilus perille en mer , Theophilus affondre et noie , Theophilus deve et faunoie , Theophilus a cuer de fer .
Theophilus el feu d'enfer S'enfuit le trot et les grans sauz .
Saint Martin lait et prent la saus .
Theophilus lait Jhesu Crist Et sa mere por antecrist .
Theophilus a tant mesfait , Se Nostre Dame ne le fait , Que nul jor mais n'ara merci .
Bien doit avoir le cuer noirci Quant por un peu d'oneur terrestre A renoié le roi celestre Et au maufé vendue s'ame .
Ainz n'eurent mais si fier visdame , Ce dïent tuit par la cité .
Si l'ont li dyable escité Et mis el cuer si grant orguel Qu'a painnes daingne torner l'uel Ne regarder vers povre gent .
Il leur soloit doner l'argent Et les solers et les coteles .
Nes as mesiaus et as meseles Soloit basier et piez et mains .
Theophilus , c'est or del mains , A bestorné si son affaire Talent n'a mais de nul bien faire .
Si se demainne cointement Qu'il n'a mais nul acointement A nului , tant soit fiers et cointes .
Povres gens et povres acointes A il del tot desacointiez .
A l'anemi s'est acointiez , Qui tant le fait musart et cointe Que de tous biens le desacointe .
Devant estoit humles et doz , Or est cointes , fiers et estoz .
Devant ert frans et debonaire , Or est cuivers et de put aire .
Devant estoit bons crestïenz , Piteus et douz et pacïenz Et plainz de grant religïon ; Or a toute s'entencïon En vanité et en luxure .
De nule honeur n'avoit ainz cure , Mais or i bee adez et pense .
Devant soloit faire despense De toz ses biens a povre gent , Or amoncele or et argent Por lui lever et essaucier .
Povre gent soloit deschaucier , Or les boute , fiert et laidenge .
De toz biens faire si s'estrange Et si bestorne tot son estre Ce n'est mais cil qui soloit estre .
Si laidement est deceüs Que trebuchiez est et cheüz El piege de desesperance .
En Dieu n'a mais nule fiance N'en sa mere n'en saint n'en sainte .
Dyable ont si sa lampe estainte Qu'il ne seit mais quel part il torne , S'il anuite ne s'il ajorne .
De Dieu et de toz biens s'esloingne .
La volenté de sa charoigne , Quez qu'ele soit , asevist toute .
Avuglés est , ne voit mais goute .
Theophilus est en mal point .
Vers enfer droit son cheval point Ne se n'i a ne frain ne bride .
Grant merveille est s'il n'a grant hide , Car li dyables li a toutes Son frain et ses renes derroutes .
Mais ma dame sainte Marie , Qui ses amis onques n'oblie , Ne volt soufrir qu'il fust perdus .
Quant vit qu'il fu si esperdus Que ses chevaus par fin esfors , Qui mout estoit tyrans et fors , El val d'enfer s'en avaloit D'un frain qui cinc cens mars valoit Son cheval si li enfrena Qu'a droit chemin le ramena .
Ele seut bien qu'il li covint En liu et en tans li sovint De ce que tant l'avoit servie Et amee toute sa vie .
La dame en cui pitez est tote , Quant vit qu'il ne veoit mais gote N'il n'avoit mais sens ne memoire , Son piteuz fil , le roi de gloire , Piteusement en depria .
Et li doz Dieu qui tot cria , Par les preces sa douce mere , Eut tel pitié de sa misere Qu'il nel volt mie jeter puer , Ainz li rendi les ielz del cuer .
Quant Diex droit sens li eut rendu Et son cheval , col estendu , Vit vers enfer droit eslaissiet , Son frain , qu'avoit devant laissiet , A deus poinz prist et renpoigna .
Cil qui son frain en son poing a Legierement son cheval torne Et del mau pas bien se destorne .
Se l'escriture ne nos ment , Nostre cheval , nostre jument , C'est nostre lasse de charoigne .
Sachiez por voir ne nos besoigne Que ses aviaus toz li façommes .
S'el col le fraim ne li laçommes , Elle sera si orgilleuse , Si regibans , si reveleuse , Se Diex m'aït et Nostre Dame , Qu'ele volra chevauchier l'ame Et en enfer droit l'enmenra ; Ja por nului ne remanra .
Cis frains c'est bone conscïence .
N'est nus , tant soit de grant scïence , Se cestui frain forment n'empoingne , Que folement sovent ne poingne .
Cui conscïence ne reprent Plus tost au mal qu'au bien se prent .
Cui conscïence ne remort Jor et nuit point contre sa mort .
Sachiez por voir , n'en doutez mie , Cui conscïence ne chastie A nul mal faire ne s'areste .
Ainz est bestïauz comme beste Hom qui n'a point de conscïence .
S'autant ou plus avoit scïence Com eut Hylaires et Ambroises , Ne li vaut ele deus framboises .
Quant plus a sens et mains li vaut , Quant conscïence li defaut , Toz ses drois senz li est faillis .
Quant il plus set , pis est baillis ; Quant il plus set , plus se mesfait Se bien n'enseigne et bien ne fait .
Conscïence , c'en est la somme , Est li forz frainz dont li preudome Sont refrené et retenu .
Ne voi si viel ne si chenu , S'il n'a ce frain , se Diex me saut , Qui tost n'ait fait un malvais saut .
Theophilus mau saut sailli Quant conscïence li failli , Et , luez que Diex li renvoia , A droit chemin le ravoia .
Theophilus , quant se porpense Del grant forfait et de l'offense Qu'a fait a Dieu et a sa mere , De mainte larme chaude et clere Esleve et asrrouse sa face .
Si grant duel a ne seit qu'il face .
Mout a grant duel , mout a grant ire , Sovent pleure , sovent souspire .
Maint souspir jete et mainte larme .
Ne garde l'eure ne le terme Que vif dyable estranglé l'aient Ou qu'en enfer tot vif l'en traient .
Lors se reprent a Dieu proier , Lors se reprent a saumoier , Lors se reprent a jeüner , Lors se reprent a aüner Povres gens et povres malades .
Lors li rest doz , lors li rest sades Maus a lassier et biens a faire .
Lors li rest douce l'aspre haire , Lors li rest douce descepline .
De plorer ses pechiez ne fine Ne jor ne nuit , ne tart ne tempre .
Sainz Esperites li atempre Si devote devocïon Et si poingnant compunctïon Dedens son cuer que sanz sejor Ses pechiez pleure nuit et jor .
« Las ! fait il , las ! que devenrai ? Las ! quel conseil de moi penrai ? Las ! qu'ai pensé ? Las ! qu'ai je fait ? Las ! par moi seul ai plus mesfait N'ont mesfait ne ne mesferont Tuit cil qui furent ne seront .
Las , faunoiez ! las , durfeüs ! Las , engingniés ! las , deceüs ! Las , malbaillis ! las , radotés ! Las , seur toz autres assotés ! Las , seur toz autres mescheanz ! Con fui vaincus et recreanz , Con je perdi sens et memoire Quant por un peu de vainne gloire , Por couvoitise et por jactance Guerpi ma foi et ma creance ! Las , las , las , las ! plus de cent fois ! Las , las ! con doi estre destrois ! Las , las ! con doi angoisseus estre Quant je le puissant roi celestre Ai renoié por l'anemi ! Las ! bien me doit li cuers par mi De fine angoisse et de duel fendre ! Las , las ! bien me devroie pendre Et estrangler a mes deus mains ! Las ! tant ai fait , c'est or del mains , Jamais nul jor de mon mesfait N'arai merci se Diex nel fait Par la prïere de sa mere , Qui l'estoile est luisanz et clere Qui toz les pecheors avoie Par sa douceur et met a voie .
« Ame chaitive , que feras ? Di moi que tu responderas Quant Diex venra au jugement Et moustera apertement Le vermeil sanc , le glorïeus , Le saintisme , le precïeus , Qui de son saint flanc degouta Quant Longis la lance i bouta .
Quant te dira li puissanz sire : Vois ci la honte et le martyre , Vois ci le coste et le flanc , Vois ci les plaies et le sanc Que je por t'amor espandi , Que diras tu ? Car le me di ! Chaitive , adonques que diras ? Chaitive , adonques ou iras ? Lase , lase , que poras dire ? Quant correciés iert Nostre Sire Et aïrés si durement Que tranbleront communement Angele et archangele tuit ensanble Ausi con fait la fueille el tranble , Chaitive , adonques que feras ? Chaitive , adonc ou muceras ? Comment aras adonc pooir Regarder l'oses ne veoir ? Que diras tu , chaitive , adonques Quant trestuit cil qui furent onques , Bon et mauvais communement , Verront trestot apertement Tes renoians renoieries Et tes pullentes pullenties ? Que diras tu quant Jhesu Crist As renoiet por antecrist ? Que diras tu , chaitive d'ame , Quant tu verras la douce dame Qui nommee est virge Marie Qu'as renoïe et degerpie ? Di moi , di moi , di , renoiee ! Di moi , di moi , di , fannoiee ! Di moi , di moi , di , di , mesele ! Quant verras la sainte pucele Dont fist li rois del ciel sa mere , Qui plus reluist et plus est clere Que clers solaus a miedi , Que diras tu ? Car le me di ! Lasse , se tu parler peüsses , Mout tost conclus , certes , m'eüsses .
Coupes n'i as , ch'ai je tot fait : Seur moi en sont tot li mesfait .
Vendue t'ai , lasse , au dyable Por un peu d'onneur trespassable .
Se tu pooir seur moi avoies , Traïner certes me devroies Par tout le monde a une corde .
Pour aaisier ma charoingne orde Et por un peu de seingnorie , Lasse , t'ai je tant enhaïe Qu'el feu d'enfer t'ai ton lit fait .
Ha ! las , dolans , tant ai mesfait Ne gart l'eure terre m'engloute .
Las , las ! trop fu ma langue gloute Quant renoiai por le dyable Le haut seignor esperitable Et sa tres douce sade mere .
Las , las , las , las ! con fu amere L'eure que je chaï seur terre ! Las ! aucun jor me venront querre Dyable a tout leur cros de fer Por traïner el feu d'enfer .
» Quant li las s'est tant tormentez , Tant complains et tant dementez , Quant a ploré si longement Et souspiré parfondement , « Las , las ! fait il , que que fait aie , Querre m'estuet il a ma plaie , Se saiges sui , aucune cure .
Se cele qui de toz maus cure Un peu s'en deingnoit entremetre , Tost i saroit grant conseil metre .
La sainte dame haute et digne Tant est piteuze et tant benigne Et tant est douce et tant est sade Que ne degete nul malade .
A son saint temple m'en irai , Toute ma vie i gemirai .
Et nuit et jor d'entier corage Li prïerai devant s'ymage En souspirant a nus genouz Qu'a son chier fil , qui tant est douz , Me face ma pais et m'acorde Par sa tres grant misericorde .
Je sui a lui si descordez Que n'i puis estre racordez Ne repaiez fors par li seule .
Diex ! qu'as tu dit , desloiaus geule ? Diex ! qu'as tu dit , geule pullente ? Diex ! qu'as tu dit , geule sanglente ? Di moi , comment l'apeleras ? Di moi , comment la nomeras ? Di moi , comment seras tant ose Qu'osez nomer la fresche rose Qui tant est fresche , bele et clere Que Diex en volt faire sa mere ? Di moi , di moi , di , fannoïe , Quant tantes fois l'as renoïe Por le dyable et deguerpie , Comment seras tu tant hardie Que nomer osez son saint non , Qui tant par est de grant renon ? Del feu d'enfer , lasse , arderas Si tost com tu la nomeras .
Ha , las ! pechieres ! tant ai fait Et tant pechié et tant mesfait Que cherrai en desesperance .
Las , qu'ai je dit ? Or fu c'enfance , Car assez puet Diex de lassus Plus pardonner que pechier nus .
En desespoir ja ne cherrai , Mais orendroit quanqu'en terre ai , Sanz retenir riens qui soit nee , Guerpis sanz nule demoree .
En l'onneur Dieu , qui me cria , Le siecle et tot quanqu'il i a Et le dyable et s'acointance Guerpis sanz nule demorance .
» Li bons pechiere atant se drece .
Tot em plorant mout tost s'adrece Vers une eglyse Nostre Dame , Se li commande et cors et ame .
En l'eglyse entre sanz demeure .
Laienz gemist et laienz pleure , Laienz jeüne , laienz veille .
Laienz fait il tante merveille N'est nus qui reciter le sace .
Ses chevialz trait , ses chevialz sace , Son vis depiece et esgratine , Son pis debat et sa poitrine , Et a terre souvent s'estent .
Theophilus a riens n'entent Fors a proier la douce dame Que daint avoir merci de s'ame .
« Mere , fait il , au roi del ciel , Qui plus iez douce de nul miel , Qui plus iez douce et savoreuse , Plus debonaire et plus piteuse Et plus souef et plus benigne Et plus tres sainte et plus tres digne Que ne porroit langue retraire , A bone fin me daingne traire .
Ha , mere au roi qui tot cria , Ainz nus de cuer ne te pria Cui ta douceurs feïst le sort .
Dame en cui toutes douceurs sort , Sacree virge debonaire , Ne sai que dire ne que faire Se ta douceurs ne me regarde .
M'ame et mon cors met en ta garde .
» Theophilus quarante jors En abstinences et en plors Dedens le temple demora .
Adez gemi , adez ora A nus genolz et a nus coutes .
Mais cele ou les douceurs sunt totes , Quant voit qu'il a tant travillié , Tant geüné et tant villié Et qu'en son cuer a tant d'anui , Vers mienuit s'apert a lui .
Theophilus tranble et tressue Tot maintenant qu'il l'a veüe , La visïon de Nostre Dame .
Avis li est que feu et flame Doie saillir de son cler vis .
Si tres fiere est , ce li est vis , Et si le despit et desdaingne Qu'ele regarder ne le daingne , Ainz dit mout desdaingneusement Que trop est plains de hardement Quant il l'apele ne reclaimme , Car lui ne ses prïeres n'aimme .
« Di va ! fait ele , renoiez ! Comment iés tu si faunoiez Que tu le haut signor apeles Que j'alaitai de mes mameles ? Ne moi ne lui porcoi reclaimmes Quant tu ne l'un ne l'autre n'aimmes ? Ta puanz bouche orde et glueuse , Comment est si presumptueuse Que moi ne lui apeler ose ? Di moi , comment serai tant ose Que men doz fil depri por toi Quant as guerpi et lui et moi ? Trop as presumptueus corage , Quant au dyable as fait homage , Se tu cuides qu'aidier te doie .
Cuides tu donques que je soie Si souffrans et si debonaire Mes anemis doie bien faire ? Cuides tu donques que bien face Nului qui moi ne mon fil hace ? Cuides tu donques c'aidier doie Celui qui le signour renoie Qui char et sanc prist en mon cors ? Voirs est qu'il est misericors , Mais justes est si durement Que quanqu'il fait fait justement .
Mes bons amis estre soloies , Car jor et nuit mout me servoies , Mais tu as si mué ton estre Que li dyable tot peestre Peestrement t'enporteront .
Tout peestre te jeteront En leur jaiole et en lor chartre .
Boen escrit ont et bone chartre Que toz iez leur et mors et vis .
Tu as tant fait , ce m'est avis , Nus ne puet mais , sanz force faire , Nul conseil metre en ton affaire .
» Theophilus souspire et pleure , La mere Dieu sovent aeure , La mere Dieu sovent deproie Qu'ele l'escout et qu'ele l'oie Et pitié daint avoir de s'ame .
« Laise m'ester , fait Nostre Dame .
Trop durement m'as correcie Quant as mon fil et moi laissie Por un petit d'oneur terrestre .
- Ha , douce mere au roi celestre , Ce li respont li las adonques En souspirant , il n'avint onques Ne n'avenra ja a nul fuer Que nus qui te priast de cuer Secors n'eüst tost et aïe .
Douce dame sainte Marie , Douce pucele debonaire , Que porrai je dire ne faire Se ta douce misericorde A ten douz fil ne me racorde ? Que devenrai , ma douce dame , Se ne secors ma lasse d'ame ? Haute virge , haute pucele , Haute roïne , en'iez tu cele Dont Diex daigna sa mere faire Por pecheürs a lui retraire ? Se ta douceurs , dame , refroide Et tu deviens fiere ne roide , Que devenra ma lasse d'ame ? Clere esmeraude , clere gemme , Se ta clartés , qui tant est fine , Mes grans tenebres n'enlumine , Que porrai donques devenir ? Quel sentier porrai je tenir Ne quel chemin ne quele voie Se ta clartez ne me ravoie ? Clartez del ciel , clartez del mont , Clartez d'aval , clartez d'amont , Dame del ciel , dame de terre , Porte de paradis et serre , Dame et roïne des archangeles , Dame qui siez desor les angeles A la destre le roi de gloire , Ainc nus ne t'eut en sa memoire N'ainc nus merci ne te cria N'ainc nus de cuer ne te pria , Tant iez tu plainne d'amistié , Que n'en eüsses luez pitié .
Mere au seigneur de tot le monde , Pucele pure , nete et monde , Cent mile fois te cri merci .
Tant ai le cuer taint et noirci , Tant sui dolanz et espris d'ire Et tant honteus ne sai que dire .
Douce dame plainne de grace , Tant sui dolanz ne sai que face De ce que tant t'ai corecie .
Se tu vers moi iez aïrie , Douce dame , tu as grant droit .
Bien sai que bien deüst lués droit Desoz mes piez la terre fendre Et feus d'enfer ma lange esprendre Que renoiai ton fil et toi .
Douce dame , ce poise moi .
Douce dame , n'en puis plus faire .
Douce dame , tot mon affaire Sez bien et vois , or t'en coviengne .
Moi ne chaut que li cors deviegne , Bele douce piteuse dame , Mais que merci aies de m'ame .
Douce dame , que qu'aie fait , Je me repent de mon mesfait .
Se ne fust , dame , repentance , Geüne , aumosne et penitance , A mal port fussent arivé Cil et celes de Ninivé .
Raab , qui tant fu pecheresse , Legiere , fole et lecheresse , Jamais merci ne recovrast Se penitance n'i ovrast .
Se penitance n'eüst fait A David pais del grant mesfait Qu'il fist d'Urie por sa fame , Qu'eüst il fait , ma douce dame ? Que reüst fait , dame , sainz Pierres , Qui tant fu durement pechierres Et qu'anemis tant faunoia Que Dieu par trois fois renoia ? Sainz Ciprïens , ma douce dame , Qui fist a mainte enchainte fame Traire et sachier l'enfant del cors , Se Diex ne fust misericors Et penitance n'i venist , Ou alast ne que devenist ? Et toz li mondes tot affait Chascun jor , dame , tant mesfait Qu'il fonderoit el fons d'abisme N'ert penitance et tu meïsme , Qui les soustiens par ta proiere .
Bele , tres douce dame chiere , Se n'estoit vraie repentance , Confessïons et penitance , De mal en pis chascuns iroit Et toz li mondes periroit .
Des grans pechiez et des mesfais Que j'ai pensez et diz et fais , Douce dame , sui repentans , Dolans , tristes et dementans Si durement com j'onques puis .
Fluns de douceur , fontaine et puis , Mere et norrice au sauveür , De ce repentant pecheür Aiez pitié qui tant t'apele .
Tant ai villié en ta chapele , Tant geüné et tant oré Et tant gemi et tant ploré Et tant me repent durement Que je sai bien seürement , S'ausi douce iez com tu sielz estre , Pitiez te penra de mon estre Et a ton fil ma pais querras .
De nule riens nel requerras , Ce sai je bien tot sanz doutance , Qu'il nel face sanz demorance .
» La haute dame glorïeuse , L'umle pucele , la piteuse , La douce virge sainte et digne , La debonaire , la benigne , Cele en cui sort toute pitiez , Toute douceurs , tote amistiez , Cele qui est la droite adrece Qui toz les pecheürs adrece , Cele qui est la droite voie Qui touz les desvoiez avoie , Cele qui est toz li confors De toz foibles et de toz fors , Cele qui tant est clere et fine Que tot le monde renlumine , Cele qui est de si haut estre Que del ciel est porte et fenestre , Cele qui est tant debonaire C'on nel puet dire ne retraire , Cele qui est plus enmielee Que noviaus mielz en fresche ree , Quant voit le las qui s'umelie , Qui tant l'apele et tant la prie , Qui tant gemist et qui tant pleure , De lui s'aproisme sanz demeure Et se li dist mout doucement : « Iree m'as mout durement , Mais tante larme en as ploree Et m'ymage as tant aoree Que toz li cuers de toi m'apite .
Por ce que tant par est parfite Et tant vraie ta repentance Et qu'en moi as tele fiance , A mon douz fil ta pais querrai .
A sez sainz piez ainz l'en cherrai Que tes pechiez ne te pardoingne Et que sa grace ne te doingne .
Mais ançois wel sans delaiance Oïr ta foi et ta creance .
« Enne crois tu sanz nul obstacle Que cil qui fist son habitacle En mes costez et en mes flanz Fu Diex et est et iert touz tanz ? Enne crois tu bien fermement Que cil qui fist le firmament Et de nïent le mont cria Por home tant s'umelia Que char et sanc volt en moi penre Et que le cuer par eut si tenre Et tant fu douz et tant humainz Qu'il estendi et piez et mains En crois por rachater le monde ? Enne crois tu que la sainte onde , La saintisme iaue et li sainz sanz Qui degouta de ses sainz flanz De mort d'enfer te rachata ? » Theophilus luez se jeta Tot plorant as piez Nostre Dame .
« Je croi , fait il , de cuer et d'ame , Douce dame , quanque vos dites .
Bien croi que li Sainz Esperites En vos sainz flanz le roi conçut Qui mort en crois por nous reçut .
Bien croi et sai , s'ai grant raison , Qu'il fu vrais Diex et fu vrais hom .
Il fu humains , il fu celestres .
En crois morut com hom terrestres , En crois morut l'umanités , Mais au tiers jor la deïtés L'umanité resuscita Et ses amis d'enfer jeta .
Bien croi sa resurrectïon , Bien croi sa sainte assensïon , Bien croi et sai certainnement Qu'il revenra au jugement Et jugera et mors et vis .
Qui ce ne croit , il m'est avis Qu'il ne porra mie saus estre .
Bien croi el haut signor celestre , Bien croi de vrai cuer et de fin Qu'il regne et renera sanz fin .
Bien croi et sai , estoile clere , Qu'il volt de toi faire sa mere .
Bien croi et sai , quez que je soie , Que ta volentez est la soie Et que la seue est la tiue .
Haute pucele douce et piue , Bien croi et sai de cuer et d'ame Que del ciel iez roÿne et dame , De paradis iez clez et serre .
Dame iez del ciel , dame iez de terre , Dame iez d'aval , dame iez d'amont .
Se li dyable engingnié m'ont , Douce dame , pitiez t'en prengne Et ten doz fil prïer en daingne .
Mes secors iez et ma fiance , Ma seürtez et m'esperance .
Mes cuers en toi dou tot s'afie , Douce dame sainte Marie .
Douce pucele glorïeuse , Tant iez douce , tant iez piteuse Que nus de cuer ne te requiert Luez droit ne faces quanqu'il quiert .
Je te requier en grant angoisse .
N'est nus qui ma doleur connoisse , N'est nus qui sache ma tristrece , N'est nus qui sache ma destrece , Mon destorbier ne mon affaire Fors tu , pucele debonaire , Et tes douz fius , li rois de gloire .
Je t'ai eue en grant mimoire , Je t'ai amee durement , Je t'ai servie longement , Mais ensi est que li dyables .
Li sousduians , li decevables , Li agaitanz , li envïeus , Li frois , li fel , li anuieus , Par son barat m'a si souspris Qu'en ses las m'a lacié et pris .
A l'aim m'a pris et a la ligne .
Ne gart l'eure qu'as mains me tigne , Ne gart l'eure tot vif me prengne , Ne gart l'eure si me sousprengne Qu'ensamble enport le cors et l'ame .
Haute pucele , haute dame , Douce dame sainte Marie , Mon las de cors , m'ame et ma vie D'or en avant met en ta garde .
Se ta douceurs ne me regarde , Tout ai perdu et plus et mains .
M'ame et mon cors met en tes mains .
» La sainte dame espiritable , La debonoire , l'amiable , Quant voit le las qui merci crie Et qui tant doucement li prie , Respondu l'a mout doucement Et se li dist mout lïement : « Theophilé , Theophilé , Or ont dyable tot filé , Or ont dyable tout perdu , Or sont il mat et esperdu Quant reconnois d'entier corage Le roi qui te fist a s'ymage .
Bien as dyable deceü Quant mon fil as reconneü Que renoié par lui avoiez .
Tu iez entrez en bones voiez Quant ton pechié as tant ploré Et tant veillié et tant oré .
Tant m'as prïee et tant requise Que grans pitiez m'est de toi prise .
Ma douceur m'as tant recordee Qu'a toi sui toute racordee Et se ferai toute t'acorde Au douz roi de misericorde .
» Atant de lui s'est departie Nostre Dame sainte Marie .
Theophilus , qui mout fu liez , Trois jors adez agenoilliez Dedenz le temple demora .
Adez gemi , adez ora .
Ainc n'i menja n'onques n'i but N'ainc del temple ne se remut .
Tant par eut grant devotïon Et tant eut grant contricïon Et de larmes tele habundance Qu'environ lui tout sanz doutance , Se l'escriture ne me ment , Arousa tout le pavement .
En chaudes larmes fondi toz Et fu touz jors a nus genouz Devant l'image Nostre Dame .
De tout son cuer , de toute s'ame La mere Dieu merci cria , Et ele pas ne l'oblia .
La tierce nuit revint a lui La douce dame qui nului Ne desdaingne ne ne despit Puisque de cuer l'apiaut et prit .
La douce dame debonaire La tierce nuit a lui repaire .
Chiere li fait si delitable , Si piteuse , si amiable Que tout le saoule et refait Del douz samblant qu'ele li fait .
La sainte virge glorïeuse Li dist a douce vois piteuse : « Par mes preces , biaus douz amis , Cil qui en crois a tort fu mis Tes chaudes larmes a veües Et tes prïeres receües .
Bien li soufist ta penitance , Ce saches tu tout sanz doutance .
Or garde bien dusqu'a ta fin Que tu le serves de cuer fin Si que t'ame soit afinee , Ainz que ta vie soit finee , Ausi com en fornaise ors fins .
Prochainnement venra ta fins : Or garde qu'ele soit si fine La grant joie aiez qui ne fine .
» Theophilus , qui a grant joie , As piez la mere Dieu se ploie , Assez pleure de chaudes goutes .
« Dame , fait il , en toi sont toutes Les grans pitiez et les douceurs .
Douce dame , a toz pecheürs Iez tu confors et soustenance .
Dame , toute iez lor esperance Et leur consaus et leur aïe .
Douce dame sainte Marie , Encor fremi touz de peür , Jamais nul jor n'iere asseür Devant que je raie l'escrit Qui ma mort devise et descrit .
Las ! c'est la rienz qui plus m'acore .
Las ! li dyable l'ont encore .
Las ! cil escris est en enfer .
Mais il n'i a porte de fer , Tant soit de fer d'enfer feree , Que tost ne l'aiez desserree , Douce dame , quant toi serra .
Ja de si loins ne te verra Li dyables qu'il ne s'enfuie .
Douce dame , s'il ne t'anuie , Je te requier , je te depri Que tant faces par ta merci Que ravoir puisse cele chartre .
Ja li diable en si fort chartre N'en si fort liu ne l'aront mise Ne la raies a ta devise Toutes les fois qu'il te serra .
Bien sai que ja Dieu ne verra M'ame devant que je la raie .
- Ja de tot ce riens ne t'esmaie , Fait Nostre Dame .
Biaus amis , Quant ton affaire as seur moi mis , Ja n'i ara tant de meschief Que je n'en vaingne bien a chief .
» La mere Dieu atant s'en part , Et Theophilus d'autre part Trois jors el temple sejorna , Ainc jor ne nuit ne s'en torna .
La tierce nuit tant eut villié , Tant geüné , tant travillié Et tant ploré et tant gemi Que devant l'autel s'endormi .
La mere Dieu , la debonaire , A tot l'escrit a lui repaire Dont il estoit en tel freür .
Pres s'aproche del pecheür La mere Dieu par sa franchise Et se li a la chartre mise Desor le pis mout doucement .
Theophilus isnelement De la joie s'est esvilliés .
Durement s'est esmervilliés De la chartre quant l'a veüe .
Dedens son cuer en a eüe Si grant leece et si grant joie Toz li corages l'en esfroie .
Si durement s'en esmerveille Qu'a painnes seit s'il dort ou veille .
Si grant joie a ne seit qu'il face .
Envers le ciel lieve sa face , Piteusement pleure et souspire .
« Ha ! mere Dieu , que porrai dire ? Ce dist li las tout en plorant .
Tant t'ai trovee secorant , Tant benigne , tant debonaire Que nel sai dire ne retraire .
Douce dame , bien puis veoir Ta grant douceur et ton pooir .
Haute dame de haut renon , Luez qu'apelai ton puissant non Et luez qu'en toi mis m'esperance , Perdi dyables sa puissance .
Si tost com vit li anemis Que mon afaire eu seur toy mis , Abaubis fu , mas et confus .
Ha ! douce mere Dieu , con fus Conceüe d'eüreusse eure ! Secoreüs est sanz demeure Cui ta douceurs daingne secorre .
A toi servir doit chascuns corre , Haute pucele , soir et main .
Se vivre puis dusqu'a demain , Je te ferai si grant honeur Et l'anemi tel desoneur Que tout mon errement dirai En plainne eglyse et gehirai .
» Ce fu la nuit d'un samedi Que Nostre Dame li rendi La chartre de perdictïon .
Li las par grant devocïon L'en mercia a jointes mains Plus de mil fois a tot le mains .
En l'endemain sanz demoree , Face moillie et esploree , Theophilus sa chartre a prise , Plorant vient a la mere eglyse Ou l'evesques chante la messe .
De gent i trueve mout grant presse Si com en jor de diemainne .
Sainz Esperites , qui le maine , Dusqu'a l'autel l'en mainne droit .
Et chiet l'evesque as piez luez droit Que l'evangile fu leüe .
En audïence a conneüe Sa destinee et sa purté .
N'est nus , tant eüst de durté , S'il l'entendist , qu'il ne plorast Et le douz Dieu n'en aourast , Ou tant a de douce douceur Que mort ne vielt de pecheür , Ainz vielt sa gracïeuse grace Qu'il se convertisse et bien face .
Theophilus de chief en chief Sa destinee et son meschief En souspirant conte et recite Si con Sainz Esperis l'escite , Qui si l'esprent et fait si chaut De boire honte ne li chaut .
Ainz en covoite a boire assez Por ce que mielz soit respassez Del venim dont est entouchiez .
As piez l'evesque s'est couchiez , Se vomist tout et jete fors La grant ordure de son cors .
Por l'ame faire nete et monde , A l'evesque et a tot le monde Apertement dist et descuevre Son mesfait et sa vilainne ovre .
Chascuns se saingne et esmerveille Quant il raconte la merveille Que li mostra fors de la vile Li guillieres qui par sa gille Gillie tost li eüst s'ame Se Diex ne fust et Nostre Dame .
Chascuns plora , chascuns gemi Quant il leur dit qu'a l'anemi Eut fait homage et ligeé .
L'evesque ra tout esfreé Quant la chartre li a mostree Que Nostre Dame a raportee D'enfer , ou cil l'avoit reposte Qui mainte ame graïlle et toste .
Touz li pueples pleure et sospire Quant Theophilus prent a dire En quel maniere et en quel gise La mere Dieu par sa franchise Consillié l'a et viseté .
Voiant toz celz de la cité , A l'evesques la chartre lite Et , quant finee fu et dite , L'evesques , qui fu mout humains , Envers le ciel tendi ses mains .
A oelz moilliez glorefia Le grant signor qui tot cria Et ma dame sainte Marie .
A haute vois plorant escrie : « Venez avant , et tuit et toutes ! A nus genolz et a nus coutes Le douz signeur glorefïez Qui por nous fu crucefïés Et qui tant est piteuz et douz Qu'il nos daigna rachater touz Del cler rosé et del cler sanc Qui degouta de son saint flanc .
Venez avant , signeur et frere , Glorefïés la douce mere Le douz signor qui tot cria , Qui de nous toz tel merci a Que par sa grant misericorde A son douz fil toz nos racorde .
Venez , venez , venez veoir La grant douceur et le pooir De la puissant dame celestre .
Venez avant , et cler et prestre , Venez avant , et clerc et lai , Venez , venez sanz nul delai L'emerveillant merveille oïr Dont nos devons tuit resjoïr .
Venez avant , petit et grant , Venez veoir com est engrant La mere Dieu , la debonaire , De pecheürs de pechié traire .
Venez loer sanz nul sejor A jointes mains et nuit et jor La mere au roi qui tot cria , Qui a son fil merci cria Por racorder ce pecheür .
Venez veoir en quel freür La mere Dieu dyable a mis .
Venez veoir cum anemis Est engigniez et deceüs .
En ses las ert cis las cheüs , Mais cele tost l'en a fors mis Qui n'oblie onques ses amis .
Venez veoir le riche trait Que la riche mere Dieu trait .
Au dyable a fait tel eschec Que ce qu'il tenoit en son bec A il laissié par fine force .
La mere Dieu de qu'est - or - ce Joe si bien quant ele daigne Qu'a un seul trait le giu gaaigne .
Maint giu perdu a gaaignié Et s'a maint bon trait enseignié A celz qui a leur giu l'atraient .
Mout tost ariere se retraient Li dyable quant il la voient .
A cest chetif ici avoient Par leur guille gillee s'ame ; Mais , luez qu'au giu vint Nostre Dame , Un si bon trait li ensaigna Quanqu'eut perdu regaaigna .
Lués que sen bon corage vit , Si soutilment son giu porvit Qu'il recovra par un seul trait Quanqu'il avoit devant mestrait .
« Venez veoir sanz delaiance Com grans chose est de penitance Et cum ele a grant efficace .
Venez veoir com a grant grace Et com est douce au sauveür Chaude larme de pecheür .
Venez veoir la chaude larme , Com fructefie a l'ame et germe Bone semence et bone grainne .
Venez veoir con larme agrainne Grant preu a l'ame et grant porfit .
Venez veoir com desconfist Larme l'ordure de pechié .
Vouz qui sovent avez pechié , Chaudes larmes plorez sovent , Car je vos ai bien en covent Larme est si fors quant ele est chaude Tout le pechié art et eschaude .
Larme est si clere et si tres fine Que tout espure et tot afine Et renlumine et resclaircist Quanque pechiez taint et noircist .
« Petit et grant , venez veoir Cum orisons a grant pooir .
Orisons est plainne de miel , Orisons tresperce le ciel , Orisons est douce et piteuse .
Orisons est si savoureuse , Quant est de larmes destempree , L'ire Dieu a lués atempree .
Venez veoir , tuit pecheür , Cum est plaisans au sauveür Et deliteuse afflictïons Repentance et contrictïons .
Venez oïr en audïence Qu'est de geüne et d'astinence .
Vous savez bien que Moÿsés Quarante jors tot pres a prez En la montaigne geüna Quant Diex les tables li dona Ou escriz eut de son saint doi Les commandemens de la loi .
Cis bons pechieres qui ci gist Devant la mere Jhesu Crist A geüné quarante jors En grans souspirs et en grans plors , Et la roïne glorïeuse , Qui debonaire est et piteuse Et qui douce est plus de nul miel , Racordé l'a au roi dou ciel Et sa chartre li a rendue Qu'ai devant vos dite et leüe .
Loons la tuit a une acorde : Loons sa grant missericorde , Loons sa puissance et sa force , Car si fors est qu'enfer esforce .
Par sa force a preé enfer Et pechoiez ses wis de fer .
Enfers brisiez est et preez , Enfers est mas et esfreez , Enfers tressue , enfers fremist , Enfers dolouse , enfers gemist Enfers lamente , enfers souspire .
Enfers ne seit qu'il puist mais dire Quant perdue a la grant goulee Qu'avoit ja prise et engoulee .
Dyable sunt tout desvoié , Tout fors del sens , tout fannoié , Tout esgaré , tout esperdu De ce qu'il ont celui perdu Qu'avoient pris et engoulé .
Bien sont honi , bien sont bolé Li golaffre , li reschignié .
Assez avoient esquingnié De ce qu'ensi l'avoient pris Mais la pucele de grant pris Cui toz li mons aeure et prise Leur a rescousse ceste prise .
« Loomes tuit , et clerc et prestre , La douce mere au roi celestre , Qui tant par est de douceur plainne Que nostre frere nos ramainne , Qui perdus ert et adirés .
Il est deschaus et deschirez , Povres et nus a nous revient : A revestir le nos convient .
Vestez li la premiere estole Dont l'evangile nos parole .
Vestez le bien sanz nule atente .
Gardez qu'ez piez ait chaucemente Et qu'en sa main ait riche anel .
Occiés tost le cras veel , Car il est drois , si com moi samble , Tuit doions hui mangier ensamble , Grans noces faire et grant covive , Car Diex nos a a bone rive Arivé et mis nostre frere Par les prïeres de sa mere .
« Loomes tuit la douce dame Qui a resuscitee l'ame Qui en pechié estoit estainte .
Loomes tuit la dame sainte , Loomes tuit la dame piue , Loomes tuit sa grant aiue , Loomes tuit son grant conseil .
Loez la tuit , jel vos conseil , Car toute riens loer la doit .
Ele est si fors que de son doit Boute ele jus les murs d'enfer .
Enfers , qui a les dens de fer , Del sien ne puet riens retenir .
Ele le fait tot desenir , Ele le fait tout fremïer .
S'il en devoit touz vessïer De mautalent , d'ardeur et d'ire Et s'il s'en devoit touz defrire , S'en traira ele encor mainte ame , Car sa maistresse est et sa dame .
Sovent le despoille et desrobe .
En enfer n'a maufé si gobe , Tant soit velus , grans ne patés , Luez qu'il la voit ne soit matez Et qui grant voie ne li face .
Ele par a si bele face Et si clere de grant pooir Qu'anemi ne l'osent veoir .
Si grans clartez ist de son vis Que vraiement leur est avis Se devant li ne s'enfuioient , Que tout li oel lor esduiroient .
Li douz Diex fist sa douce mere Si plaisant , si bele et si clere Qu'en li se mirent si archangele , Si saint , ses saintes et si angele .
Il meïsmes sovent s'i mire .
A sa biauté conter ne dire Nule langue ne souffiroit .
Ou est la langue qui diroit , Douce virge , douce pucele , Con tu iez douce , sade et bele ? Seur toute rienz iez gracïeuse , Seur toute riens iez deliteuse , Seur toute riens iez bele et sage , Seur toute riens as doz corage , Seur toute riens iez debonaire .
Dame , nus ne porroit retraire Con par est douce et grans t'aiue .
Douce pucele , virge piue , Dame sanz venim et sanz fiel , De toutes les vertus dou ciel Hui en cest jor loee soies De ce que tu a bones voies Ce pecheür nos as remis Et retolu as anemis .
Douce dame , douce pucele , Dame seur toutes biautés bele , Dame seur toutes clartés clere , Prie ten fil , prie ton pere , Qui tout le monde a en sa main , Que toz nos gart et soir et main Et tes oevres faire nos face Par sa douceur et par sa grace Partir puissomes a sa gloire .
- Amen , » dïent clerc et provoire .
Quant l'evesques tout par dit eut Ce qu'il li sist et qu'il li pleut , Theophilum sanz demoree , Qui la face ot mout esploree , A fait drecier et relever .
Por l'anemi faire crever Et por honir lui et sa gille , Voiant le commun de la vile , Fait l'evesques la chartre prendre Et si la fait ardoir en cendre .
Quant ele fu bruïe et arse Et la cendre partot esparse , Mout fu Nostre Dame aouree Et mainte larme i ot ploree .
Assez plorerent clerc et lai .
Et l'evesques sanz nul delai , Quant ot la messe defenie , Theophilum acoumenie .
Luez droit qu'en la bouche li mist Le precïeus cors Jhesu Crist , Ses vis si grant clarté rendi Qu'ausi con solaus resplendi .
Si clers devint , c'en est la somme , Face d'angele a , ne mie d'omme .
Tuit cil qui ce myracle virent Mout durement s'en esjoïrent Et durement s'en mervillierent .
Dieu et sa mere en mercïerent Grant et petit communement .
Theophilus isnelement Repairiez est a sa chapele Devant l'ymage a la pucele Ou vit les trois avisïons .
Mout fu en grans afflictïons , Mout jeta larmes et souspirs Con cil en cui li Sainz Espirs Aombrés ert et descendus .
En crois se gist touz estendus Devant l'ymage Nostre Dame .
« Dame , fait il , ma lasse d'ame En ta garde met et commant .
Douce dame , par ton commant Ton doz fil prie sanz delaie Que tost a bone fin me traie .
Puisqu'il est tant missericors Qu'il a souffert que son saint cors Ai receü quez que je soie , Dedenz mon cuer en ai tel joie N'est rienz el mont que tant covoit Fors tant que bone fin m'envoit .
» La douce dame glorïeuse , La douce virge , la piteuse , Son pecheür n'oblia pas : Son finement et son trespas , Qu'il desiroit tant durement , Venir li fist prochainnement .
Theophilus , ce dist l'estoire , Ainc puis ne volt mengier ne boire Qu'eut receü son sauveür .
Mout eut en lui doz pecheür Et mout par ama doucement La mere au doz roy qui ne ment Et mout la servi volontiers .
Trois jors demora toz entiers En orison devant s'ymage .
Tant la pria d'entier corage , De chaut cuer , d'ardant et d'engrez Qu'ainc en trois jors ne plus qu'uns grez Ne se crolla ne ne se mut .
Droit au tier jor , quant finer dut , Ses compaignons a toz mandés , Ses a a Dieu touz commandés .
Baisiez les a com bien apris Et puis a toz a congié pris .
« Signor , fait il , a Dieu le pere Et a sa douce sade mere , Qui de moi facent lor commant , D'or en avant toz vos commant .
» Puis ne lor dit ne plus ne mains , Mais vers l'ymage estent ses mains Et si se rest agenoilliez .
Piteusement a oelz moilliez La douce mere Dieu regarde : « Dame , en tes mains et en ta garde Commant , fait il , mon esperite .
» Si tost com la parole eut dite , La bouche ovri et rendi l'ame Devant l'ymage Nostre Dame .
Si compaignon , quant mort le virent , Assez plorerent et gemirent .
De toutes pars li pueples vint .
Ou liu meïsmes ou ç'avint L'entererent mout hautement .
Et clerc et lai communement Dieu et sa mere de cuer fin Glorefïerent de sa fin .
Cis myracles n'est pas de fables , Ains est si vrais et si estables Qu'en sainte eglyse est receüs Et en maint haut covent leüs .
A oïr est mout deliteus Et s'est mout douz et mout piteus Por pecheürs reconforter .
Nus ne se doit desconforter Por nul pechié dont il se duelle Puisque servir et amer veille Nostre Dame sainte Marie .
Ne nus qui soit en ceste vie N'est tant preudom ne de haut estre Qui asseür doie ja estre .
Faus et fole est sans nule doute Cil et cele qui ne se doute .
N'i a si bon cui ne meschaie Ne si seür qui tost ne chaie Ou qu'il ne face aucun fol saut Quant anemis un peu l'asaut .
Theophilus fu tost cheüs , Tost engingniez , tost deceüs , Qui tant estoit de grant renon C'on ne parloit se de lui non .
Anemis a mout grant puissance Et tant seit de la vielle dance Qu'a sa dance fait bien baler Celz qui plus droit cuident aler .
Assez sovent guille et mesmainne Celz qui plus font la Madelainne , Car un bevrage leur fait boire Qu'il destempre de vainne gloire , Dont toz les enyvre et enherbe .
Vainne gloire est si tres male herbe , Si tres cuisans , si tres amere Qu'il n'est si preudom nez de mere , S'il en englot nes une goute , Que la mort a l'ame n'engloute Vainne gloire est trop mal bevrages .
Pluiseur en boivent , c'est damages .
Assez puet on de ceus veoir Qui d'aus garder ont grant pooir Et qui mout sont religïeuz Mais il par sont si glorïeus Et si farsi de vainne gloire Ne daingnent ne mengier ne boire Avec leurs povres compaignons .
Humelité acompaignons Se nos volons aucun bien faire Qui doie a Dieu seoir ne plaire .
Humelitez , c'en est la voire , Estrangle et murdrist vainne gloire Et s'ocist orguel et enherbe .
Humelitez est si sainte herbe Que Diex meïsmes la planta .
Ainc li doz Diex ne se vanta En nul escrit que nus leüst De vertu nule qu'il eüst Fors seulement d'umelité .
Ele est de tele auctorité Que li doz rois de paradis A ses apostres dist jadis Por ce qu'orguel jetaissent puer Qu'il ert doz et humles de cuer .
Li cuers n'i fu mie palaistres .
Bien ensaingna li piteus paistres Qu'il estevoit par estevoir Humelité de cuer movoir , Car tex fait l'umle par defors Qui l'orguel a mucié ou cors .
Tex fait samblant d'umelité Qui toz est plains d'igniquité .
Tex fait samblant q'umles est toz Qui mout est fiers , fel et estoz .
Telz a la face pale et maigre Qui le cuer a felon et aigre .
Telz a vestue l'aspre haire Qui aspres est et de mal aire , Et telz vestue a bele robe Qui le cuer n'a mie si gobe Ne si souspris de vainne gloire Con telz afule chape noire .
Telz fait samblant de torterele Qui par dedens est crestervelle .
Telz fait le simple et le marmite En cui orgiuz maint et habite .
Telz a mout humele et doz le vis Qui ou cuer est dyables vis .
Telz a l'abit mout reguler Qui cuer a cointe et seculer .
Orgiuelz assez sovent se muce En pappelart a grant aumuce .
Orgiuelz assez sovent se cole Et desoz voile et desoz cole .
Orgiuelz assez sovent repaire Et desoz sac et desoz haire .
Orgiuelz partot se muce et glace S'umelités fors ne l'en chace .
El monde n'a si vil habit Ou a la fois orgiuelz n'abit .
Orgiuelz se muce en mainte robe , Orgiuelz toutes vertus desrobe , Orgiuelz toutes vertus despoille , Orgiuelz tous biens conchie et soille , Orgiuelz maint vaillant home enpire , Orgiuelz partot vielt estre sire , Orgiuelz partot est malaisius , Orgiuelz est aigres cum aisius , Orgiuelz toz jors en venim tempre , Orgiuelz put toz et tart et tempre , Orgiuelz de toz maus est acointes .
Orgiuelz est fiers , orgiuelz est cointes , Orgiuelz est frois et envïeus , Orgiuelz est fel et covoiteus , Orgiuelz ne prise fol ne sage , Orgiuelz est plains de grant outraje , Orgiuelz est plains de grant derroi , Orgiuelz cuide estre fiux de roi , Orgiuelz li cuens Perres cuide estre .
Orgiuelz est tant d'orgilleus estre Que souz ses piez vielt tot soumetre .
Orgiuelz fu nez , ce dist la letre , Et conceüs en paradis .
Orgiuelz jeta dou ciel jadis Le plus bel angele que Diex fist , Car par orguel tant se mesfist Qu'il volt sanblans et paraus estre En paradis au roi celestre , Mais quant Diex vit s'outrecuidance , Par sa force , par sa puissance El fons d'enfer le balança .
Onques nus hom ne s'avança D'estre orgilleus , bien le saciez .
Fi ! escopiz et decrachiez Doit estre orguex de touz preudommes .
Fi ! fi ! orguel tuit derrachommes , Car tant par est d'orde matere Qu'il put a Dieu et a sa mere .
Orgiuelz put plus que ne fait sete , Mais humelitez est si nete , Si debonaire , si benigne , Si plaisans , si douce , si digne , Si sainte , si pure , si monde Qu'a Dieu plaist et a tot le monde .
La letre dit , n'en dotés mie , Qui s'essauce , Diex l'umelie ; Qui s'umelie , Diex l'essauce .
Humelitez les humeles hauce , Humelitez toz les siens lieve ; Mais orgiuelz , qui si fort s'alieve Que dusqu'el ciel se vielt lever , Les siens ne fait fors qu'agrever .
Orgiuelz les orgilleus avale , Orgiuelz fait home maigre et pale , Orgiuelz fait home susiant , Orgiuelz fait home defriant .
Orgilleus hom a male vie , Car tout le cuer li runge envie .
Si pres de lui se glace et muce Que tout le sanc li boit et suce .
Orgiuelz est trop sucçans sanssue .
Orgiuelz tous jors tot son sanc sue Quant voit nului qui le sourmonte , Mais humelités si se donte Que nule fois n'a nule envie De nul bien que nus ait en vie .
Toutes et tuit , sachiez de voir , Nule vertus c'on puist avoir Riens ne li vaut ne ne profite S'umelitez en lui n'abite .
Amer ne puet Diex a nul fuer Home qui n'est humeles de cuer .
Li rois dou ciel , nostre doz pere , Ama mout mielz sa douce mere Por sa tres grant humelité Ne fist por sa virginité .
Humelitez , quant ele est fine , Toz biens esclaire et enlumine .
Nule vertu n'aimme Diex plus .
Tant con detint Theophilus Humelité dedenz son cuer , Nel peut dyables a nul fuer , Tant le seüst bien espïer , Ne decevoir ne cunchïer .
Mais erramment qu'il la laissa Tost le vainchi , tost le plaissa .
Tost l'eut lassé et amati Et en son cuer luez li flati Orgiuel , envie et vainne gloire , Par coi renoier et mescroire Li fist Jhesu Crist et sa mere .
Tant sont tuit de povre matere Que faus est qui en lui se fie N'en sa bonté se glorefie .
Tant est nostre matere mate Qu'anemis tost nos vaint et mate .
Mout erranment li piez nos glace Se Diex ne nos tient par sa grace Quant anemis un peu nos boute .
Por c'est cil faus , ce n'est pas doute , Et trop a fole entencïon Qui por sa grant religïon Monte en orgiuel n'en vainne gloire , Car au tesmoing de saint Grigoire N'est nus , tant soit de grant pooir , S'il n'est cheüs , ne puist cheoir : Uns bien preudom est tost cheüs .
Por c'est il soz et deceüs Qui por bonté qu'il ait en lui Est fiers n'orgilleus vers nului , Car a la fois est avenu Que bon malvais sont devenu Et a la fois par Dieu ravient Que mout malvais mout bons devient .
Por c'est foz qui nului desprise , Car Diex humle pecheor prise Miuz qu'orgilloz juste ne face Et plus tost li done sa grace .
L'umle roÿne , l'umle ancele , L'umle dame , l'umle pucele En cui Diex prist humanité Mete en nos cuers humilité Et tot orgiuel en daint fors metre .
Qui se volra bien ademetre A li servir , bien le sachiez , Ja si n'iert ors ne si tachiez Ne d'ors pechiez tant debavez Par li ne soit tost eslavez .
Qui bien la sert ne puet perir .
Ele est tant large de merir Toz les services c'on li fait Que tot sont riche et tot refait Tuit cil qui son service font .
Doz Diex , con tot cil se refont Qui ta tres douce mere honeurent Et en sa vigne bien labeurent .
N'est nus , s'entrer vielt en sa vingne , N'ait son denier , tant tart i vingne .
Toz li mondes la doit servir , Car nus ne porroit deservir La grant loier que cil recoevrent Qui a li sont et a li oevrent .
Tuit cil sont riche et recovré Qui un seul jor i ont ovré .
Theophilus buer i ovra , Car en s'ovrage recovra Ce qu'il ne peüst recovrer En ovrage ou seüst ovrer .
Riches soudees li paia Quant a son fil le rapaia Qu'avoit guerpi et renoié .
Desvé sont tuit et fannoié Cil qui a li servir ne queurent Et en sa vigne ne labeurent , Car ele paie assez sovent Mil tans qu'ele n'ait en covent .
De bien paier par est si tenre Que plus paie c'on n'ose penre .
Ses paiemens est si delivres Que por solz paie mars et livres .
Toute largece de li vient .
Il est bien drois et bien avient Qu'ele soit large soir et main , Car tot le monde a en sa main .
Ne doit avere estre ne chice Dame si haute ne si riche .
Riche est deseur toutes richeces , Large deseur toutes largeces , Douce deseur toutes douceurs .
Bien besoigne a nos pecheürs Qu'ele soit douce , si est ele .
C'est li cornez , c'est la mamele Dont Diex ses orphenins alaite .
La mamele a jor et nuit traite La douce mere au sauveür Por alaitier le pecheür Si tost com il crie merci .
Bien doit avoir le cuer nerci Qui jor et nuit ne la reclaimme , Qui ne la sert et qui ne l'aimme , Car c'est la norrisanz norrice Qui alaita et norri ce Qui tout le mont paist et norrist .
Tant est douce qu'adez sorrist A celz qui de bon cuer la proient Et leur genolz devant li ploient .
Ele est tant douce , ele est tant piue Qu'escondire ne seit s'aiue Ne refuser a nesun fuer A nului qui la prit de cuer .
Douce et piteuse doit bien estre Quant de ses douz flans daigna naistre Li tres douz Diex misericors .
Beneoit soient tuit li cors Qui sa douce douceur recordent Et qui a li servir s'acordent , Car par sa grant misericorde Maint descordé a Dieu racorde .
Nus n'est a Dieu tant descordez Ne d'ors pechiez tant encordez Sa douce mere nel racort , Mais qu'il a li servir s'acort .
Theophilum y racorda , Que li dyables encorda En corde a mout cordez cordonz .
S'a li servir nos concordons , Tost rompera cordons et cordes Et fera toutes les concordes .