entre ses bras Yseut la reine.
Bien cuidoient estre a seür, sorvint i par estrange eür li rois, que li nains i amene.
prandre les cuidoit a l'ovraine, mes, merci Deu, bien domorerent quant aus endormis les troverent.
Li rois les voit, au naim a dit : « Atendés moi chi un petit; en cel palais la sus irai, de mes barons i amerrai.
Verront com les avon trovez; ardoir les frai, quant iert provez.
» Tristan s'esvella a itant, voit le roi, mes ne fait senblant, car el palés va il son pas.
Tristan se dreche e dit : « A ! las ! Amie Yseut, car esvelliez ! Par engien somes agaitiez.
Li rois a veu quanque avon fait, au palais a ses omes vait; fra nos, s'il puet, ensenble prendre, par jugement ardoir en cendre.
Je m'en voil aler, bele amie, vos n'avés garde de la vie, car ne porez estre provee fuïr deport e querre eschil, guerpir joie, siovre peril.
Tel duel ai por la departie, ja n'avrai hait jor de ma vie.
Ma doce dame, je vos pri, ne me metés mie en obli; en loig de vos autant m'amez comme vos de pres fait avez.
Je n'i os, dame, plus atendre, or me baisiés au congié prendre.
» De li baisier Yseut demore, entent les dis e voit qu'il plore; lerment si oil, du cuer sospire, tendrement dit : « Amis, bel sire, bien vos doit menbrer de cest jor que partistes a tel dolor.
Tel paine ai de la desevranche, ains mais ne soi que fu pesanche.
Ja n'avrai mais, amis, deport quant j'ai perdu vostre confort, si grant pitié ne tel tendror quant doi partir de vostre amor.
Nos cors partir ore convient, mais l'amor ne partira nient.
Nequedent cest anel pernés; por m'amor, amis, le gardés Sis corages mue sovent, e pense molt diversement cum changer puisse sun voleir quant sun desir ne puit aveir; e dit dunc : « Ysolt, bele amie molt est diverse vostre vie.
La vostre amur tant se desevre qu'ele n'est fors pur mei decevre.
Jo perc pur vos joie e deduit, e vos l'avez e jur e nuit; jo main ma vie en grant dolur, e vos vostre en delit d'amur; jo ne faz fors vos desirer, e vos nel puëz consirer que deduit e joie n'aiez e que tuiz vos buenz ne facez.
Pur vostre cors su jo em paine, li reis sa joie en vos maine, sun deduit maine e sun buen, ço que mien fu ore est suen.
Ço qu'aveir ne puis claim jo quite, car jo sai bien qu'el se delite, ublié m'ad pur suen delit.
En mun corage ai en despit tutes altres pur sule Ysolt; de rien comforter ne me volt, e si set bien ma grant dolur e l'anguisse que ai pur s'amur, car d'altre sui mult coveité e pur ço grifment anguissé.
Se d'amur tant requis n'esteie, le desir milz sofrir porreie; e par l'enchalz quid jo gurpir, s'ele n'en pense, mun desir.
Quant mun desir ne puis aveir, tenir m'estuit a mun pueir, car, m'est avis, faire l'estot : issi fait ki mais n'en pot.
Que valt tant lunges demurer e sun bien tuit diz consirer ? Que valt l'amur a maintenir dunt nul bien ne put avenir ? Tantes paines, tantes dolurs ai jo sufert pur ses amurs que retraire m'en puis bien : maintenir la ne me valt rien.
De li sui del tuit obliez, car sis corages est changez.
E ! Deu ! bel pere, reis celestre, icest cange coment puit estre ? Coment avreit ele changé, quant encore maint l'amisté ? Coment porrat l'amur gurpir ? Ja n'en puis jo pur rien partir.
Jo sai bien, si partie em fust, mis cuers par le suen le soüst.
Mal ne bien ne rien ne feïst que mis cuers tost nel sentist.
Par le mien cuer ai bien sentu que li suens m'ad bien fei tenu e cumforté a sun poeir.
Se mun desir ne puis aveir, ne dei pas pur ço cur a change e li laisier pur estrange; car tant nos sumes entremis e noz cors en amur malmis, s'aveir ne puis mun desir, que pur altre deive languir.
E a iço qu'ele poüst, voleir ad, si poeir oüst : car ne li dei saveir mal gré quant bien ad en sa volenté.
S'ele mun voleir ne fait, ne sai quel mal gré en ait.
Ysolt, quel que seit le poeir, vers mei avez molt buen voleir.
E coment purreit dunc changier ? M'amur vers li ne pois trichier : jo sai bien, si changer volsist, que li miens coers tost le sentist.
Que que seit de la tricherie, jo sent bien la departie.
En mun corage tres bien sent que petit mei aime u nïent, car s'ele en sun coer plus m'amast, d'acune rien me comfortast.
- Ele, de quei ? - D'icest ennui.
- U me trovreit ? - La u jo sui.
- Si ne set u ne en quele tere.
- Nun ? E si me feïst dunc quere.
- A que faire ? - Pur ma dolor.
- Ele nen ose pur sun seignur, tuit en oüst ele voleir.
- A quei, quant ne le pot aveir ? Aimt sun seignur, a lui se tienge, ne ruis que de mei li sovienge.
Ne la blam pas s'ele mei oblie, car pur mei ne deit languir mie.
Sa grant belté pas nel requirt, ne sa nature pas n'i afirt, quant de lui ad sun desir, que pur altre deive languir.
Tant se deit deliter al rei, oblier deit l'amur de mei; en sun seignur tant deliter que sun ami deit oblier.
E quei li valt ore m'amur emvers le delit sun seignur ? Naturelment li estuit faire, quant a sun voleir ne puet traire; a ço se tienge que aveir puet, car ço que aime laissier estuit.
Prange ço que puet aveir e aturt bien a sun voleir : par jueir, par sovent baisier se puet l'en issi acorder.
Tost li porra plaisir si bien, de mei ne li menbera rien.
Si li menbre, e mei que chalt ? Face bien u nun, ne l'en chalt : joie puet aveir e delit encuntre amur, si cum jo quit.
Cum puet estre qu'encuntre amur ait delit u aimt sun seignur, u puset metre en obliance que tant ad eu en remenbrance ? Dunt vient a hume volenté de haïr ço qu'il ad amé u ire porter u haür vers ço u ad mise s'amur ? Ço que amé ad ne deit haïr, mais il s'en puet bien destolir, esluinier s'en e deporter quant ne veit raisun d'amer.
Ne haïr n'amer ne deit ultre ço que raisun veit.
Quant l'en fait ovre de franchise, sur ço altre de colvertise, a la franchise deit l'en tendre, que encuntre mal ne deit mal rendre.
L'un fait deit l'altre si sofrir que entre euls se deivent guarantir : ne trop amer pur colvertise, ne trop haïr pur franchise.
La franchise deit l'en amer e la coilvertise doter, e pur la franchise servir e pur la coilvertise haïr.
Pur ço qu'Isolt m'ad amé, tant senblant de joie mustré, pur ço ne la dei haïr pur chose que puisse avenir; e quant ele nostre amur oblie, de li ne me deit menbrer mie.
Jo ne la dei amer avant, ne haïr ne la dei par tant; mais jo me voil issi retraire cum ele se fait, si jol puis faire : par ovres, par faiz assaier coment me puisse delitier en ovre ki est contre amur, cum ele fait vers sun seignur.
Coment le puis si esprover, se par femme nun espuser ? El fait nul raisun n'oüst, se dreite espuse ne fust, car cil est sis dreit espus ki fait l'amur partir de nos.
De lui ne se deit ele retraire; quel talent que ait, l'estuit faire.
Mais mei ne l'estuit faire mie, fors que assaier voldrai sa vie.
Jo voil espuser la meschine pur saveir l'estre a la reïne, si l'esspusaille e l'assembler me pureient li faire oblier si cum ele pur sun seignur ad entroblié nostre amur.
Nel faz mie li pur haïr, mais pour ço que jo voil partir, u li amer cum ele fait mei, pur saveir cum aime lu rei.
Molt est Tristran en grant anguisse de cest'amur que faire poisse, en grant estrif e en esprove.
Altre raisun nule n'i trove mais qu'il en fin volt assaier s'encuntre amur poisse delitier, se par le delit qu'il volt poisse entroblier Ysolt, car il quide qu'ele l'oblit pur sun seignur u pur delit.
Pur ço volt femme espuser qu'Isolt nel puisse blamer que encontre raisun delit quierge, que sa proeise nen afirge, car Ysolt as Blanches Mains volt pur belté e pur nun d'Isolt.
Ja pur belté qu'en li fust, se le nun d'Isolt ne oüst, ne pur le nun senz belté ne l'oust Tristan en volenté.
Ces dous choses qu'en li sunt ceste faisance emprandre font qu'il volt espuser la meschine pur saveir l'estre la reïne, coment se puisse delitier encontre amur od sa moillier.
Assaier le volt endreit sei cum Ysolt fait emvers lu rei, e il pur ço assaier volt quel delit avra od Ysolt.
A sa dolur, a sa gravance volt Tristran dunc quere venjance : a sun mal quert tel vengement dunt il doblera sun turment; de paine se volt delivrer, si ne se fait fors encombrer; il en quida delit aveir, quant il ne puet de sun voleir.
Le nun, la belté la reïne nota Tristran en la meschine : pur le nun prandre ne la volt, ne pur belté, ne fust Ysolt.
Ne fust ele Ysolt apelee ja Tristran ne la oust amee; se la belté Ysolt n'oüst, Tristran amer ne la poüst; pur le nun e pur la belté que Tristran i ad trové, chiet en desir e en voleir que la meschine volt aveir.
Oez merveilluse aventure, cum genz sunt d'estrange nature, que en nul lieu ne sunt estable.
De nature sunt si changable, lor mal us ne poent laissier, mais le buen puënt changer.
El mal si acostomer sont que pur dreit us tuit dis l'unt, e tant usent la colvertise qu'il ne sevent qu'est franchise, e tant demainent vilanie qu'il oblient corteisie.
De malveisté tant par se painent que tute lor vie laenz mainent; de mal ne se puënt oster, itant se solent aüser.
Li uns sunt del mal acostomier, li altre de bien renoveler.
Tute l'entente de lor vie est en change e novelerie, e gurpisent lor buen poeir pur prandre lor malveis voleir.
Novelerie fait gurpir buen poeir pur malveis desir, e le bien que aveir puet laissier pur sei el mal delitier.
Le meillur laisse pur le suen tuit pur aveir l'altrui mainz buen; ço que suen est tient a peiur, l'altrui, qu'il coveite, a meillor.
Si le bien qu'il ad suen ne fust, ja encuntre cuer ne l'oüst; mais ço qu'aveir lui estuit en sun corage amer ne puit.
S'il ne poust ço qu'il ad aveir, del purchaceir oust dunc voleir.
Meillur del suen quide trover, pur ço ne puet le suen amer.
Novelerie le deceit quant ne volt ço qu'aveir deit e iço qu'il n'ad desire u laisse suen pur prandre pire.
L'en deit, ki puet, le bien changer pur milz aveir, le pis laissier, faire saveir, gurpir folie, car ço n'est pas novelerie ki change pur sei amender u pur sei de mal oster.
Mais maint en sun cuer change e quide trover en l'estrange ço qu'il ne puet en sun privé.
Ce lui diverse sun pensé : ço qu'il n'ont volent assaier e en aprés lor aparer.
Les dames faire le solent, laissent ço q'unt pur ço que volent e asaient cum poent venir a lor voleir, a lor desir.
Ne sai, certes, que jo en die : mais trop par aiment novelerie homes et femmes ensement, car trop par changent lor talent e lor desir e lor voleir cuntre raisun, cuntre poeir.
Tels d'amur se volt avancier ki ne se fait fors empeirier; tels se quide jeter d'amur ki a duble acreist sa dolur; e tels i purchace venjance ki chet tost en grive pesance; e tel se quide delivrer ki ne se fait fors encumbrer.
Tristran quida Ysolt gurpir e l'amur de sun cuer tolir; par espuser l'altre Ysolt d'iceste delivrer se volt; e s'iceste Ysolt ne fust, l'altre itant amé ne oust.
Mais par iço qu'Isol amat, d'Ysol amer grant corage ad; par ço qu'il ne puet cele aveir, ad il vers ceste le voleir, car s'il poust aveir la reine, il n'amast Ysolt la meschine.
Pur ço dei jo, m'est avis, dire que ço ne fut amur ne ire; car s'iço fin'amur fust, la meschine amé ne oüst cuntre la volenté s'amie.
Dreite haür ne fu ço mie, car pur l'amur la reïne enama Tristran la meschine; e quant l'espusa pur s'amur, idunc ne fu ço pas haür, car s'il de cuer Ysolt haïst Ysolt pur s'amur ne presist; se de fin'amur l'amast, l'altre Ysolt nen esspusast.
Mais si avint a cele feiz que tant ert d'amur en destreiz qu'il volt encontre amur ovrer pur de l'amur sei delivrer; pur sei oster de la dolur, par tant chaï en greinur.
Issi avient a plusurs genz : quant ont d'amur greinur talenz, anguisse, grant paine e contraire, tel chose funt pur euls retraire, pur delivrer, pur els venger dunt lor avient grant encumbrer; e sovent itel chose funt par conseil dunt en dolur sunt.
A molz l'ai veü avenir, quant il ne puënt lor desir ne ço que plus aiment aveir, qu'il se pristrent a lor poeir; par destresce funt tel faisance dunt sovent doblent lor gravance; e quant se volent delivrer, ne se poënt desencombrer.
En tel fait e en vengement e amur e ire i entent, ne ço n'est amur ne haür, mais ire mellee a amur e amur mellee od ire.
Quant fait que faire ne desire pur sun buen qu'il ne puet aveir, encontre desir fait voleir; e Tristran altretel refait : cuntre desir a voler trait.
Pur ço que par Ysolt se dolt, par Isolt delivrer se volt; e tant la baise e tant l'acole, envers ses parenz tant parole, tuit sunt a un de l'espuser, il del prandre, els del doner.
Jur est nomez, terme mis.
Vint i Tristran od ses amis; li dux ove les suens i est, tuit l'aparaillement i est prest; Ysolt espuse as Blanches Mains.
La messe dit li capeleins e quanque i affirt al servise solunc l'ordre de Sainte Eglise.
Pois vont cum a feste mangier, en aprés esbanïer a quintaines, as cembels, as gavelocs e as rosels, a palastres, as eschermies, a gieus de plusurs aaties cum a itel feste affirent e cum cil del siecle requirent.
Li jors trespasse od le deduit; prest sunt li lit cuntre la nuit.
La meschine i funt cholcher, e Tristran se fait despuillier del blialt dunt vestu esteit.
Bien ert seant, al puin estreit.
Al sacher del blialt qu'il funt, l'anel de sun dei saché unt qu'Isolt al jardin lui dona la deraigne feiz qu'il i parla.
Tristran reguarde, veit l'anel e entre en un pensé novel.
Del penser fu en grant anguisse, qu'il ne set que faire poisse.
Sis poërs lui est a contraire se sa volenté poüst faire, e pense dunc estreitement tant que de sun fait se repant.
A contraire lui est sun fait, en sun corage se retrait; par l'anel qu'il en sun dei veit en sun penser est molt destreit.
Membre lui de la covenance qu'il li fist a la sevrance enz el jardin, al departir.
De parfunt cuer jette un suspir, a sei dit : « Coment le pois faire ? Icest'ovre m'est a contraire.
Nequedent si m'estuit cholcher cum ove ma dreit moillier; avoc li me covient gesir, car jo ne la puis pas gurpir : ço est tuit par mun fol corage ki tant m'irt jolif e volage.
Quant jo la meschine requis a ses parenz, a ses amis, poi pensai dunc d'Ysolt m'amie, quant empris ceste druerie, de trichier, de mentir ma fei.
Colchier m'estuit, ço peise mei.
Esspusee l'ai lealment a l'us del mustier, veant gent; refuser ne la pois jo mie, ore m'estuit faire folie.
Senz grant pechié, senz mal faire ne me puis d'iceste retraire, ne jo n'i pois assembler si jo ne mei voil desleer, car tant ai vers Ysolt fait que n'est raisun que ceste m'ait.
A iceste Ysolt tant dei qu'a l'altre ne puis porter fei, e ma fei ne redei mentir, ne jo ne dei ceste gurpir.
Ma fei ment a Ysolt m'amie se d'altre ai delit en ma vie; e si d'iceste mei desport, dunc frai pechié e mal e tort; car jo ne la puis pas laissier n'en li ne mei dei delitier de chulcher od li en sun lit pur mun buen ne pur mun delit : car tant ai fait vers la reïne, culcher ne dei od la meschine, e envers la meschine tant fait que ne puet mie estre retrait.
N'Ysolt ne dei jo trichier, ne ma femme ne dei laissier, ne ne mei dei de li partir, ne jo ne dei od li gesir.
S'a ceste tinc covenance, dunc ment a Ysolt ma fiance, e si jo port a Ysolt ma fei, vers ma espuse me deslei.
Vers li ne me dei desleer, n'encuntre Ysolt ne voil ovrer.
Ne sai a la quele mentir, car l'une me covient traïr e decevre e enginnier, u anduis, ço crei, trichier; car tant m'est ceste aprocee que Ysolt est ja enginnee.
Tant ai amee la reïne qu'enginnee est la meschine, et jo forment enginné sui, e l'une e l'altre mar conui.
L'une e l'altre pur mei se dolt e jo m'en duil pur duble Ysolt.
Suprises en sunt andui de mei; a l'une, a l'altre ment ma fei : a la reïne l'ai mentie, a ceste n'en pois tenir mie.
Pur qui la douse jo mentir, a l'une la puis jo tenir.
Quant menti l'ai a la reïne, tenir la dei a la meschine, car ne la puis mie laissier; ne ne dei Ysolt tricher.
Certes ne sai que faire puisse, de tutes pars ai grant anguisse, car m'est ma fei mal a tenir, e pis de ma femme gurpir.
Coment qu'avienge del delit, culchier m'estuit en sun lit.
D'Isolt m'ai ore si vengé que al premir sui enginné; d'Isol me voldreie vengier, enginné sui al premier.
Contre li ai tant trait sur mei que jo ne sai que faire dei.
Si jo me chul avoc ma sspuse, Ysolt en irt tute coreuse; se jo od li ne voil chulcher, aturné m'irt a reprover e de li avrai mal e coruz; de ses parenz, des altres tuiz haïz e huniz en sereie e envers Deu me mesfereie.
Jo dut hunte, jo dut pechié.
Quei idunc, quant jo serai chulchié ? Se od le chulcher ço ne faz que en mun corage plus haz, que plus m'est contre volenté, del gesir n'i avrai ja gré.
Ele savra par mun poeir que vers altre ai greinur voleir.
Simple est s'ele ne l'aparceit que altre aim plus e coveit e que milz volsisse culchier u plus me puisse delitier.
Quant de mei n'avra sun delit, jo crei qu'ele m'amera petit.
Ço ere a dreit qu'en haür m'ait quant m'astienc del naturel fait ki nos deit lïer en amur; de l'astenir vient la haür.
Issi cum l'amur vient del faire, si vient la haür del retraire; si cum l'amur de l'ovre vient, e la haür, ki s'en astient.
Si jo m'astinc de la faisance, dolur en avrai e pesance, e ma proeise e ma franchise turnera a recreantise; ço que ai conquis par ma valur perdrai ore par cest'amur.
L'amur qu'ad vers mei eü par l'astenir m'irt ore tolu; tuit mun servise e ma franchise m'irt tolu par recreantise.
Senz le faire molt m'ad amé e coveité en sun pensé; ore me harra par l'astenir pur ço qu'ele n'at sun desir, car ço est que plus alie en amor amant e amie; e pur iço ne li voil faire, car d'amur la voil retraire.
Bien voil que la haür i seit, plus de l'amur ore le coveit.
Trop l'ai certes sur mei atrait, envers m'amie sui mesfait ki sur tuz altres m'ad amé.
Dunt me vient ceste volenté e cest desir e cest voleir, u la force u le poeir, que jo vers ceste m'acointai u que jo unques l'espusai contre l'amur, cuntre la fei que a Ysolt m'amie dei ? Encore la voil jo plus tricher quant plus pres me voil acointer, car par mes diz quir jo acaisun, engin, semblance e traïsun de ma fei a Ysolt mentir pur ço qu'od ceste voil gesir.
Encuntre amur achaisun quer pur mei en ceste delitier.
Ne dei trichier pur mun delit tant cum Ysolt m'amie vit; que traïtre e que fel faz quant contre li amur purchaz.
Jo m'en sui ja purchacé tant dunt avrai duel tut mun vivant; e pur le tort que jo ai fait voil que m'amie dreiture ait, e la penitance en avrai solunc ço que deservi l'ai; chulcher m'en voil ore en cest lit e si m'astendrai del delit.
Ne pois, ço crei, aveir torment dunt plus aie paine sovent ne dunt aie anguisse greinur, ait entre nos ire u amur : car si delit de li desir, dunc m'irt grant paine l'astenir; e si ne coveit le delit, dunc m'irt fort a sofrir sun lit.
U li haïr u li amer m'irt forte paine a endurer.
Pur ço qu'a Ysolt ment ma fei, tel penitance prang sur mei; quant ele savra cum sui destreit, par tant pardoner le mei deit.
» Tristran se colche, Ysolt l'embrace, baise lui la buche e la face, a li l'estraint, del cuer susspire e volt iço qu'il ne desire.
A sun voleir est a contraire de laissier sun buen u del faire.
Sa nature proveir se volt, la raison se tient a Ysolt; le desir qu'il ad vers la reine tolt le voleir vers la meschine; le desir lui tolt le voleir, que nature n'i ad poeir.
Amur e raisun le destraint e le voleir de sun cors vaint.
Le grant amor qu'ad vers Ysolt tolt ço que la nature volt e vaint icele volenté que senz desir out en pensé.
Il out boen voleir de li faire, mais l'amur le fait molt retraire; gente la sout, bele la set, e volt sun buen, sun desir het; car s'il nen oust si grant desir, a son voleir poust asentir; mais a sun grant desir s'asent.
En paine est e en turment, en grant pensé, en grant anguisse; ne set cume astenir se poisse ne coment vers sa femme deive, par quel engin covrir se deive.
Nequedent un poi fu huntuse e fuit ço dunt fu desiruse, eschive ses plaisirs e fuit, c'umcore n'oust de sun deduit.
Dunc dit Tristran : « Ma bele amie, nel tornez pas a vilanie un conseil que vos voil geïr, si vos pri molt del covrir, que nuls nel sace avant de nos, unques nel dis fors ore a vos.
De ça vers le destre costé ai el cors une emfermeté, tenu m'ad molt lungement, anoit m'ad anguissé forment.
Par le grant travail qu'ai eü m'est il par le cors esmeü, si anguissusement me tient e si pres del feie me vient que jo ne m'os plus emveisier ne mei pur le mal travaillier.
Uncques pois ne me travaillai que treiz feiz ne me pasmai; malades en jui lunges aprés, ne vos em peist si ore le lais, nos le ravrum encore asez quant jo voldrai e vos voldrez.
- Del mal me peise, Ysolt resspont, plus que d'altre mal en cest mond, mais de l'el dunt vos oi parler voil jo e puis bien desporter.
» Ysolt en sa chambre suspire pur Tristran que tant desire; ne puet en sun cuer el penser fors ço sul : Tristran amer.
Ele nen ad altre voleir ne altre amur ne altre espeir, en lui est trestuit sun desir, e ne puet rien de lui oïr.
Ne set u est, en quel païs, ne si il est u mort u vis.
Pur ço est ele en greinur dolur, n'oï pich'ad nule verur.
Ne set pas qu'il est en Bretaigne, encore le quide ele en Espaigne, la u il ocist le jaiant, le nevod a l'Orguillus grant, ki d'Afriche ala requere princes e reis de tere en tere.
Orguillus ert hardi e pruz, si se cumbati a tuz, plusurs afolat e ocist e les barbes des mentuns prist.
Unes pels fist de barbes granz, hahuges e bien traïnanz.
Parler oï del rei Artur, ki en tere out si grant honur, tel hardement e tel valur, vencu ne fut unc en estur; a plusurs combatu s'esteit e trestuz vencu aveit.
Quant li jaianz cest oï, mande lui cum a sun ami qu'il aveit unes noveles pels ( mais urle i failli e tassels ) de barbes as reis, as baruns, de princes d'altres regiuns qu'en bataille aveit conquis, par force en estur ocis; e fait en ad tel guarnement cum de barbes a reis apent, mais que urle encore i falt; e pur ço qu'il est le plus halt reis de tere e d'onur, a lui mande pur s'amur qu'il face la sue escorcer, pur haltesce a lui emveier, car si grant honur lui fera que sur les altres la metra.
Issi cum il est reis halteins e sur les altres sovereins, si volt il sa barbe eshalcer, si pur lui la volt escorcer; tuit desus la metra as pels, si em fera urle e tassels.
E s'il emveier ne la volt, fera de lui que faire solt : les pels vers sa barbe metrat, cuntre lui se combaterat, e qui veintre puit la bataille, amduis ait dunc senz faile.
Quant Artus oï icest dire, el cuer out dolur e ire; al jaiant cuntremandat qu'enceis se combaterat que de sa barbe seit rendant pur crime, cum recreant; e quant li jaianz cest oï que li reis si respondi, molt forment le vint requere tresque as marches de sa tere pur combatre encontre lui.
Ensemble vindrent puis andui, e la barbe e les pels mistrent; par grant irrur puis se requistrent.
Dure bataille, fort estur demenerent trestuit le jor.
Al derain Artur le vencui; les pels, la teste lui toli; par proeise, par hardement le conquist issi faitement.
A la matire n'afirt mie, nequedent boen est quel vos die, que niz a cestui cist esteit ki la barbe aveir voleit del rei e de l'empereür cui Tristran servi a icel jor quant il esteit en Espaigne, ainz qu'il repairast en Bretaigne.
Il vint la barbe demander, mais ne la volt a lui doner, ne troveir ne pot el païs de ses parenz, de ses amis ki la barbe dunc defendist ne contre lui se combatist.
Li reis em fu forment dolenz, si se plainst oianz ses genz; e Tristran l'emprist pur s'amur, si lui rendi molt dur estur e bataille molt anguissuse.
Vers amduis fu deleruse; Tristran i fu forment naufré e el cors blecé e grevé; dolent em furent si amis, mais li jaianz i fu ocis; e pois icele naufreüre n'oï Ysolt nul'aventure, car ço est costume d'envie del mal dire, e del bien mie.
Car emvie les bons faiz ceille, les males ovres esparpeille.
Li sages hum pur ço dit sun filz en ancïen escrit : « Milz valt estre senz compainie que aveir compainun a envie, e senz compainun nuit e jor que aveir tel u n'ait amor.
» Le bien celerat qu'il set, le mal dirat quant il le het; se bien fait, ja n'en parlerat, le mal a nul ne celerat; pur ço valt milz senz compainun que tel dunt ne vient si mal nun.
Tristran ad compainuns asez dunt est haïz e poi amez, de tels entur Marche lu rei, ki ne l'aiment ne portent fei : le bien qu'oient vers Ysolt ceilent, le mal par tuit esparpeilent, ne volent le bien qu'oient dire pur la reine ki le desire, e pur iço qu'il emvient, ço que plus het, ço en dient.
En sa chambre se set un jor e fait un lai pitus d'amur, coment dan Guiron fu supris, pur l'amur de la dame ocis qu'il sur tute rien ama, e coment li cuns puis dona le cuer Guiron a sa moillier par engin un jor a mangier, e la dolur que la dame out, quant la mort de sun ami sout.
La reine chante dulcement, la voiz acordee a l'estrument; les mainz sunt beles, li lais buens, dulce la voiz, bas li tons.
Survint idunc Cariado, uns riches cuns de grant alo, de bels chastés, de riche tere.
A cort ert venu pur requere la reïne de druerie : Ysolt le tient a grant folie.
Par plusurs feiz l'ad ja requis puis que Tristran parti del païs.
Idunc vint il pur corteier, mais unques n'i pot espleiter ne tant vers la reïne faire, vaillant un guant em poïst traire; ne en promesse ne en graant unques ne fist ne tant ne quant.
En la curt ad molt demoré e pur cest'amor sujorné.
Il esteit molt bels chevaliers, corteis, orguillus e firs, mes n'irt mie bien a loer endreit de ses armes porter.
Il ert molt bels e bons parleres, doneür e gabeeres.
Trove Ysolt chantant un lai, dit en riant : « Dame, bien sai que l'en ot fresaie chanter contre de mort home parler, car sun chant signefie mort; e vostre chant, cum jo record, mort de fresaie signifie : alcon ad ore perdu la vie.
- Vos dites veir, Ysolt lui dit, bien voil que sa mort signifit.
Assez est huan u fresaie ki chante dunt altre s'esmaie.
Bien devez vostre mort doter, quant vos dotez le mien chanter, car vos estes fresaie asez pur la novele qu'aportez.
Unques ne crei aportisiez novele dunt l'en fust liez, ne unques chaenz ne venistes que males noveles ne desistes.
Il est tuit ensement de vos cum fu jadis d'un perechus, ki ja ne levast de l'astrir fors pur alcon home coroceir.
De vostre ostel ja nen istrez, si novele oïe n'avez que vos poissiez avant conter.
Ne volez pas luin aler pur chose faire que l'en die.
De vos n'irt ja novele oïe dunt vos amis aient honur ne cels ki vos haient dolor.
Des altrui faiz parler volez, les voz n'irent ja recordez.
» Cariado dunc li respont : « Coruz avez, mais ne sai dont.
Fols est ki pur vos diz s'esmaie.
Si sui huan, e vos fresaie ! Que que seit de la meie mort, males noveles vos aport endreit de Tristran, vostre dru : vos l'avez, dame Ysolt, perdu.
En altre terre ad pris moillier.
Des ore vos purrez purchacer, car il desdeigne vostre amor e ad pris femme a grant honor, la fille al dux de Bretaigne.
» Ysolt resspont par engaigne : « Tuit diz avez esté huan pur dire mal de dan Tristran.
Ja Deus ne doinst que jo bien aie si endreit de vos ne sui fresaie.
Vos m'avez dit male novele, ui ne vos dirai jo bele : en veir vos di, pur nient m'amez, ja mais de mei bien n'esterez.
Ne vos ne vostre droerie n'amerai ja jor de ma vie; malement porchacé m'oüse se vostre amor receu ouse.
Milz voil la sue aveir perdue que vostre amor receüe.
Tele novele dit m'avez dunt ja certes pro nen avrez.
» Ele s'en ad iree forment, e Cariado bien l'entent.
Ne la volt par diz anguissier ne ramponer ne corucer; de la chambre viaz s'en vait, e Ysolt molt grant dolor fait.
En sun corage est anguissee e de ceste novele iree e les deliz des granz amors e lor travaus e lor dolurs e lor paignes e lor ahans recorde a l'himage Tristrans.
Molt la baise quant est haitez, corrusce soi quant est irez, que par penser, que par songes, que par craire en son cuer mençoinges que ele mette lui en obli ou que ele ait acun autre ami, que ele ne se pusse consiurer que li n'estoce autre amer que mieuz a sa volunté l'ait.
Hicest penser errer le fait, errur son corage debote : del biau Cariados se dote que ele envers lui ne turt s'amor Entur li est nuit e jor, e si la sert e si la losange e sovent de lui la blestange.
Dote, quant n'a son voler, que ele se preigne a son poer; por ce que ele ne puet avoir lui, que son ami face d'autrui.
Quant il pense de tel irur, donc mustre a l'image haiur; vient l'autre a esgarder, mais ne volt ne soir ne parler.
Hidonc emparole Brigvain et dit donc : « Bele, a vos me plain del change e de la trischerie que envers moi fait Ysodt m'amie.
» Quan que il pense a l'image dit; pois s'en desseivre un petit, regarde en la main Ysodt, qui l'anel d'or doner li volt, vait la chere e le senblant que au departir fait son amant.
Menbre lui de la covenance qu'il ot a la deseverance : hidonc plure e merci crie de ce que pensa folie, e siet bien que il est deceu de la fole irur que il a eu.
Por iço fist il ceste image que dire li volt son corage, son bon penser e sa fole errur, sa paigne, sa joie d'amor, car ne sot vers cui descovrir ne son voler ne son desir.
Tristran d'amor si se contient : sovent s'en vait, sovent revent, sovent li mostre bel semblant e sovent lait, com diz devant.
Hice li fait faire l'amor que met son corage en errur.
Se sor tute rien li n'amast, de nul autre ne se dotast; por ço en est en suspeçon que il n'ainme riens se li non.
S'envers autre amor eüst, de ceste amor jalus ne fust; mes por ce en est il jalus que de li perdre est poürus; de li perdre n'eust il ja poür, ne fust la force de l'amor; car de ce qu'a l'home n'est rien, ne li chaut si vait mal ou bien.
Coment devroit de ce doter dont unques n'ot riens en penser ? Entre ces quatre ot estrange amor; tut en ourent painne e dolur, e un e autre en tristur vit, en nul d'aus nen i a deduit.
Primer se dote Marques le rai que Ysod ne li porte foi, que ele aime autre de lui; quel talent que en ait, soffre l'ennui.
Hice li doit bien ennuier e en son corage angoisser, car il n'aime rien ne desire fors soul Ysodt, que de lui tire.
Del cors puet faire son delit, mais ice poi a lui soffit quant autres en a le corage; de ce se derve e enrage.
Pardurable est la dolur que ele envers Tristran a s'amor.
Apres le rai s'en sent Ysodt, que ele a ce que avoir ne volt, d'autre part ne puet avoir hice dont ele a le volair.
Li rois nen a que un turment, mais la raïne a duble entent : ele volt Tristran e ne puet, a son seignor tenir l'estuet; ne le puet guerpir ne laisser n'ele ne se puet deliter.
Ele a le cors, le cuer ne volt, c'est un turment dont ele se deut; e l'autre est que Tristran desire, si li deffent Marques, si sire, que ensenble ne poent parler, e el que lui ne poet amer.
Ele set bien, soz ciel n'a rien que Tristran voile si grant bien.
Tristran volt li e ele lui, avoir nel puet, c'est l'ennui.
Duble paigne, doble dolur ha dan Tristran por s'amor.
Espus est a icele Ysodt que amer ne puet ne amer ne volt.
Il ne la puet par droit guerpir; quel talent que ait, estut li tenir, car ele nel volt clamer quite.
Quant l'enbrasce, poi se delite, fors soul le non que ele porte : ce, sevaus, auques le conforte.
Il ha dolur de ce que il a, e plus se deut de ce qu'il n'a la bele raïne, s'amie, en cui est sa mort e sa vie; e por ce est duble la paigne que Tristran por ceste demainne.
Por cest'amor se deut al mains Ysodt, sa feme, as Blanches Mains.
Que que soit ore de l'autre Ysodt, hiceste sanz delit se deut.
Ele n'a delit de son seignor ne envers autre nen a amor.
Cestui desire, cestui ha, e nul delit de lui nen a.
Hiceste est a Marque a contraire, car il puet de Ysodt son bon faire, tuit ne puisse il son cuer changier.
Ceste ne set ou deliter fors Tristran sanz delit amer.
De lui desire avoir deduit, e rien nen a ne li enuit.
L'acoler e le baisier de lui vousist plus asaier; il ne li puet abandoner, ne ele ne le volt pas demander.
Hici ne sai que dire puisse quel d'aus quatre a greignor angoisse, ne la raison dire ne sai, por ce que esprové ne l'ai.
La parole mettrai avant, le jugement facent amant al quel estoit mieuz de l'amor, ou, sanz lui, ait greignor dolur.
Dan Marques a le cors Ysodt, fait son bon quant il en volt; contre cuer li est a ennui que ele aime Tristran plus de lui, car il n'ainme rien se li non.
Ysodt rest al rai a bandon, de son cors fait ce que il volt; de cest ennui sovent se deut, car envers le rai n'a amor; suffrir li estuet cum de son seignor.
E d'autre part ele n'a volair fors Tristran son ami avoir, que feme a prise en terre estrange.
Dote que curru ait al change, e en espoir est nequedent que vers nului n'ait nul talent.
Ysodt Tristran soule desire e siet bien que Marques, si sire, fait de son cors tut son volair, e si ne puet delit avoir fors de volair ou de desir.
Feme a a qui ne puet gesir e que amer ne puet a tel fuer, mais rien ne fait encontre cuer.
Ysodt as Blans Doiz, sa moiller, ne puet el monde rien covaiter fors soul Tristran, son bel seignor, dont ele a le cors sanz amor : hice l'en faut que plus desire.
Ore puet, qui set, esgart dire a quel de l'amor mieuz estait ou qui greignor dolur en ait.
Ysodt as Blanches Mains, la bele, ovec son seignor jut pucele; en un lit se cochent amdui; la joie ne sai ne l'ennui.
Ne li fait mais com a moiller chose ou se puisse deliter.
Ne sai se rien de delit set ou issi vivre ainme ou het.
Bien puis dire, si l'en pesast, ja en son tens ne le celast, com ele l'a, a ses amis.
Avint issi qu'en cel païs dans Tristran e danz Caerdins dourent aler o lor voisins a une feste por juer.
Tristran i fet Ysodt mener.
Caerdins li chevauche a destre e par la raigne la senestre, e vount d'envoisures plaidant.
As paroles entendent tant qu'il laissent lor chevaus turner cele part qu'il volent aler.
Cel a Caerdin se desraie, e le Ysodt contre lui s'arbroie.
Ele le fiert des esperons al lever que fait des chalons; a l'autre cop que volt ferir estuet li sa quisse aovrir; por soi tenir la destre estraint.
Li palefrois avant s'enpaint e il escrille a l'abaissier en un petit cros en euvier.
Li piez de novel ert ferrez, ou vait el tai s'est encrosez.
Al flatir que il fait el pertus, del cros del pié saut eve sus; contre les cuisses li sailli quant ele ses cuisses enovri por le cheval que ferir volt.
De la fraidur s'esfroie Ysolt, gete un cri e rien ne dit e si de parfont cuer rit que si ere une quarentaigne, oncore s'en tenist a paigne.
Caerdins la voit issi rire, quide que lui ait oï dire chose ou ele note folie ou mauvaisté ou vilannie, car il ert chevaler hontus e bons e frans e ameros.
De folie a por ce poür el ris qu'il vait de sa sorur; honte li fait poür doter.
Hidonc li prent a demander : « Ysodt, de parfont cuer reïstes, mais ne sai dont le ris feïstes.
Se la veraie achoison ne sai, en vos mais ne m'afïerai.
Vos me poez ore bien deçoivre; se je aprés m'en puis aparçoivre, ja mai certes com ma sorur ne vos tendrai ne foi ne amor.
» Ysodt entent que il li dit, set que, se de ce l'escondit, que il l'en savra molt mal gré, e dist : « Ge ris de mon pensé, d'une aventure que avint e por ce ris que m'en sovint.
Ceste aigue, que ci esclata, sor mes cuisses plus haut monta que unques main d'ome ne fist ne que Tristran onques ne me quist.
Frere, ore vos ai dit le dont E vunt s'ent dreit ver Engleterre Ysolt veeir e Brengien querre, ker Kaerdin veeir la volt e Tristran volt veeir Ysolt.
Que valt que l'um alonje cunte u die ce que n'i amunte ? Dirrai la sume e la fin.
Entre Tristran e Kaerdin tant unt chavalchié e erré qu'il vienent a une cité u Marke deit la nuit gisir.
Quant il ot qu'il deit venir - la veie seit e le chemin - encuntre vait od Kaerdin.
De luin a luin vunt cheminant e la rocte al rei purveant.
Quant la rocte al rei fu ultree, la la reïne unt encuntree.
Defors le chemin dunc descendent, li varlet iluec les atendent.
Il sunt sur un chasne munté qu'esteit sur un chemin ferré.
La rote poent surveeir, els ne puet l'um aperceveir.
Vienent garzun, vienent vatlet, vienent seüz, vienent brachet e li curliu e li veltrier e li cuistruns e li bernier e mareschals e herberjurs, cils sumiers e cils chaceürs, cils chevals, palefrei en destre, cils oisels qu'um porte a senestre.
Grant est la rocte e le chemin.
Mult se merveille Kaerdin de la rote qui ensi est grant e des merveilles qu'il i ha tant, e qu'il ne veit la reïne ne Brengien la bele meschine.
Atant eis lur les lavenderes e les foraines chamberreres ki servent del furain mester, des liz aturner, d'els eshalcer, de dras custre, des chiés laver, des altres choses aprester.
Dunc dit Kaerdin : « Or la vei.
» - « Ne vus, dit Tristran, par ma fei ! Ainz sunt chanberreres fureines qui servent de grosses ovraines.
» A ce eis lur li chamberlangs; aprés lui espessist li rangs de chevaliers, de dameisels, d'ensegnés, de pruz e de bels : chantent bels suns e pastureles.
Aprés vienent les dameiseles, filles a princes e a baruns, nees de plusurs regiuns; chantent suns e chanz delitus.
Od eles vunt li amerus, li enseignez e li vaillant; de druerie vunt parlant, de veir'amur e de quel bels senblant seit de sulunc ce qu'en l'amur par fo e de raisun l vers els que entre Dunc dit Kaerdin : « Or la vei ! Ceste devant est la reïne.
E quele est Brengien la meschine ? Dolente en est e mult iree part s'en d'iloques correcee, pres de la vait ou trove Ysodt, qui pur Tristran el cuer se dolt : « Dame, dit Brengvein, morte sui.
Mar vi l'ure que vus cunui, e vus e Tristran vostre ami.
Tut mun païs pur vus guerpi, e pus, pur vostre fol curage, perdi, dame, mun pucelage.
Jol fiz, certes, pur vostre amur : vus me pramistes grant honur, e vus e Tristran le parjure, ki Deu doinst ui mal'aventure e dur encumbrer de sa vie ! Par li fu ge primer hunie.
Membre vus u vus m'enveiastes, a ocire me cummandastes; ne remist en vostre fentise que par les sers ne fui ocise.
Melz me valuit la lur haür, Ysolt, que ne fist vostre amur.
Chetive et malvaise fui quant puis icel'ure vus crui, que unques vers vus amur oi, pus ke cete mort par vus soi.
Pur quei n'ai quis la vostre mort, quant me la quesistes a tort ? Cel forfez fud tut pardoné, mes ore est il renovelé par l'acheisun e par l'engin que fait avez de Kaherdin.
Dehait ait la vostre franchise, quant si me rendez mun service ! Est ço, dame, la grant honur que doné me ad pur vostre amur ? Il voleit aver cumpaignie a demener sa puterie.
Ysolt, ço li feïstes fere pur moi a la folie traire.
Vus m'avez, dame, fait hunir pur vostre maveisté plaisir.
Vus m'avez mise a desonur, destruite en ert la nostre amur.
Deus ! tant le vus oï loer pur fere le moi enamer ! Unc ne fud hum de sun barnage, de sun pris, de sun vasalage; quel chevaler vus le feïstes ! Al meliur del mund le tenites, e ço est ore le plus recraant ki unc portast n'escu ne brant.
Quant pur Kariado s'en fuit, sun cors seit huniz e destruit ! Quant s'en fuit pur si malveis hume, ja n'ad plus cuard desqu'a Rume.
Ore me dites, reine Ysolt, des quant avez esté Richolt ? U apreïstes sun mester de malveis hume si preiser e d'une caitive traïr ? Pur quei m'avez si fait hunir al plus malveis de ceste terre ? Tant vaillant me sunt venu querre ! Cuntre tuz me sui ben gardee, ore sui a un cuard dunee.
Ço fud par vostre enticement.
Jon avrai bien le vengement de vus, de Tristran vostre ami : Ysolt, e vus e lui desfi.
Mal vus en querrai e damage pur la vilté de mun huntage.
» Quant Ysolt cest curuz entent e ot icest desfiement de la ren del mund que plus creit e qui melz s'onur garder deit ( icest'est sa joie e sun hait ke si vilment li dit tel lait ) , mult en est al quer anguissee od ço qu'ele est de li iree.
Pres del cuer ses ires li venent, dubles anguises al quer la tenent, ne se set de la quel defendre n'a qui ele se puisse prendre.
Suspire e dit : « Lasse caitive ! grant dolz est que jo tant sui vive, car unques nen oi se mal nun en ceste estrange regiun.
Tristran, vostre cors maldit seit ! Par vus sui jo en ceste destreit.
Vus m'amenastes el païs, en peine i ai esté tut dis; pur vus ai de mun seingnur guerre e de tut ceus de ceste terre priveement u en apert.
Quin calt de ço ? Ben l'ai suffert, e suffrir uncore le peuse, se l'amur de Brengvein eüse.
Quant purchaser me volt contraire e tant me het, ne sai que faire.
Ma joie soleit maintenir : Tristran, pur vus me volt hunir.
Mar acuintai unc vostre amur, tant en ai curuz e irur ! Toleit m'avez tuz mes parenz, l'amur de tuz estranges genz.
E tut iço vus semble poi se tant de confort cum jo oi ne me tolisez al derein : ço est de la franche Brengven.
Si vaillante ne si leele ne fud unques mais damisele, mais entre vus et Kaherdin l'avez sustraite par engin.
Vus la vulez od vus mener Ysolt as Blanches Mains guarder; pur ço que leel la savez entur li aveir la vulez.
Emvers mei errez cum parjure quant me tolez ma nuirreture.
Brengvein, membre vus de mon pere e de la priere ma mere.
Si vus me guerpisez ici en terre estrange, senz ami, que frai jo dunc ? coment vivrai ? Car confort de nuli nen ai.
Brengvein, se me vulez guerpir, ne me devez pur ço haïr, ne emvers mei querre achisun d'aler en altre regiun; car bon congé vus voil doner s'a Kaherdin vulez aler.
Ben sai, Tristran le vus fait faire, a qui Deus en duinst grant contraire ! » Brengvein entent as diz Ysolt, ne puet laisser que n'i parolt e dit : « Fel avez le curage quant sur moi dites itel rage e ço que unques n'oi en pensé.
Tristran ne deit estre blasmé; vus en devez la hunte aveir quant l'usez a vostre poër.
Se vus le mal ne volsissez, tant lungement ne l'usissez.
La malvesté que tant amez sur Tristran aturner vulez; ja ço seit que Tristran n'i fust, pire de lui l'amur eüst.
Ne me pleing de la sue amur, mais pesance ai e grant dolur de ço que m'avez enginné pur granter vostre malvesté.
Hunie sui si mais le grant ! Guardez vus en dessornavant, car de vus me quid ben vengier.
Quant vus me vulez marier, pur quei ne me dunastes vus a un hume chevalerus ? Mais al plus cuard qu'unc fud né m'avez par vostre engin duné.
» Isolt respunt : « Merci, amie ! Unques ne vus fiz felunie; ne pur mal ne pur malveisté ne fud uncs cest plai enginné.
De traïsun ne dutés ren; si m'aït Deus, jol fiz pur ben.
Kaherdins est bons chevalers, riches dux, seürs guerraiers.
Ne quidez pas qu'il s'en alast pur Kariado qu'il dutast; einz le dient pur lur envie, car pur lui ne s'en alad mie.
Se vus oez sur lui mentir, nel devez pas pur ço haïr, ne Tristran mun ami ne mei.
Brengvein, jo vus afi par fei, coment que vostre plai aturt, que tuit icil de ceste curt la medlee de nus vuldreient; nostre enemi joie en avreient.
Se vus avez vers mei haür, ki me voldra puis nul honur ? Coment puse i estre honuree, se jo par vus sui avilee ? L'en ne poet estre plus traïz que par privez e par nuirriz.
Quant li privez le conseil set, traïr le puet, s'il le het.
Brengvein, qui mun estre savez, se vus plaist, hunir me poëz; mais ço vus ert grant reprover, quant vus m'avez a conseiler, se mun conseil e mun segrei par ire descovrez al rei.
D'altre part jo l'ai fait par vus : mal ne deit aveir entre nus.
Nostre curuz a ren n'amunte, unques nel fiz pur vostre hunte, mais pur grant ben e pur honur : pardunez moi vostre haür.
De quei serez vus avancee quant vers lu rei ere empeiree ? Certes el men emperement nen ert le vostre amendement; mais si par vus sui avilee, mains serez preisee e amee, e perdu en avrez m'amur e l'amisté de mun seignur.
Quel semblent qu'il uncs me face, ne quidez qu'il ne vus en hace.
Emvers mei ad si grant amur nus n'i poreit mettre haür; nuls ne nus poreit tant medler que sun cors puise de mei sevrer.
Mes faiz puet aveir contre quer, mei ne puet haïr a nul fuer; e mes folies puet haïr, mais m'amur ne puet unc guerpir; mes faiz en sun cuer haïr puet, quel tallent qu'ait, amer m'estuet.
Unques a nul qui mal me tint emvers lu rei ben n'en avint.
Ki li dient ço qu'il plus het, sachez que mal gré lur en set.
De quei avancerez lu rei se vus li dites mal de moi ? De quel chose l'avrez vengé quant vus m'i avrez empeiré ? Pur quai me volez vus traïr ? Quei li volez vus descovrir ? Que Tristran vint parler a mei ? E quel damage en ad le rei ? De quei l'avrez vus avancé quant de moi l'avrez curucé ? Ne sai quel chose i ait perdu.
» Brengvein dit : « Ja est defendu, juré l'avez passé un an, le parler e l'amur Tristran.
La defense e le serement avez tenuz malveisement : des que poesté en eüstes, chative Ysolt, parjure fustes, feimentie e parjuree.
A mal estes si aüsee que vus nel poez pas guerpir; vostre viel us estuet tenir.
Se usé ne l'eussez d'amfance, ne maintenisez la fesaunce; s'al mal ne vus delitissez, si lungement nel tenisez.
Que puleins prent en danteüre, u voille u nun, lunges li dure; e que femme en juvente aprent, quant ele n'ad castiement, il li dure tut sun eage, s'ele ad poer a sun curage.
Vus l'apreïtes en juvente, tuz jurs mais i ert vostre entente.
S'en juvente apris ne l'eusez, si lungement ne l'usisez.
Si li reis vus eust castïé, ne feïsez la maveisté, mais pur ço qu'il le vus consent, l'avez usé si lungement.
Il le vus ad pur ço suffert que il ne fud uncs ben cert : jo l'en dirrai la verité, puis en face sa volenté.
Tant avez usé l'amur, ublié en avez honur, e tant mené la folie, ne la larrez a vostre vie.
Tres que li reis s'en aparçut, castïer par dreit vus en dut; il l'ad suffert si lungement, huniz en est a tute sa gent.
Le nés vus en deüst trencher u altrement aparailer, que hunie en fusez tuz dis; grant joie fust a voz amis.
L'en vus deust faire grant huntage quant hunissez vostre lingnage, voz amis e vostre seingnur.
Se vus amisez nul honur, vostre malveisté laissisez.
Ben sai en quei vus vus fiez : en la joliveté del rei, que voz bons suffre endreit sei.
Pur ço qu'il ne vus puet haïr, ne volez sa hunte guerpir; emvers vus ad si grant amur que il suffre sa desonur; se il itant ne vus amast, altrement vus en castïast.
Ne larai, Ysolt, nel vus die : vus faites mult grant vilanie, a vostre cors hunisement, quant il vus aime si durement e vus vers li vus cuntenez cum vers home que naent n'amez.
Eussez vus envers lui amur, ne feïsez sa desonur.
» Quant Ysolt ot sei si despire, a Brengvein respunt dunc par ire : « Vus moi jugez tro cruelment.
Dehé ait ore vostre jugement ! Vus parlez cum desafaitee quant si m'avez a desleee.
Certes, si jo sui feimentie, parjuree u ren hunie, u se jo ai fait malvesté, vus moi avez ben conseilé.
Ne fust la consence de vus, ja folie n'eust entre nus; mais pur ço que le consentistes, ço que faire dui m'apreïstes : les granz enginz e les amurs, les dutaunces, les tristurs e l'amur ke nus maintenimes, par vus fud quanque feïmes.
Primer en deceüstes moi, Tristran aprés, e puis le rei; car peç'a que il le seüst se li engin de vus ne fust.
Par messunges que li deïstes en la folie nus tenistes; par engin e par decevance covristes vus nostre fesanse.
Plus de moi estes a blasmer, quant vus me devriez guarder e dunc moi feïtes hunir.
Ore moi volez descovrir del mal qu'ai fait en vostre guarde ? Mais fu e male flame m'arde se il vent a dire verité, se de ma part est puint celé; e se li reis venjance prent, de vus la prenge primerement ! Emvers lui l'avez deservi.
Nequident jo vus cri merci que le cunseil ne descovrez e vostre ire moi pardunez.
» Dunc dit Brengvein : « Nu frai, par fei ! Jol mustrerai primer al rai, orrum qui ad tort u dreit.
Cum estre puet, idunc si seit.
» Par mal s'en part atant d'Ysolt, jure qu'al rei dire le volt.
En ce curuz e en cete ire vait Brengven sun buen al rei dire : « Sire, dit ele, ore escutez, ce ke dirrai pur veir creez.
» Parole al rei tut a celee, de grant engin s'est purpensee.
Dit : « Entendez un poi a moi.
Lijance e lealté vus dei e fiance e ferm'amur de vostre cors e de vostre honur; e quan jo vostre hunte sai, m'est avis, a celer ne l'ai; e se jo anceis la seüse, certes descoverte l'eüsse.
Itant vus voil dire d'Ysolt.
plus empire qu'ele ne solt.
De sun curage est empeiree; e s'ele n'est de melz guaitee, ele fra de sun cors folie, car uncore nel fist ele mie; mais ele n'atent se aise nun.
Pur nent fustes en suspeçon; jon ai eü mult grant irrur, e dutance el cuer e poür, car ele ne se volt pur ren feindre, s'el puet a sun voleir ateindre.
Pur ço vus venc jo conseiler que vus la facez melz guaiter.
Oïtes unques la parole : “ Vuide chambre fait dame fole, aise de prendre fait larrun, fole dame vuide maisun ” ? Pez'a qu'avez eü errance; jo meïmes fu en dutance, nut e jur pur li en aguait.
Mais, m'est avis, pur nent l'ai fait, car deceü avum esté e de l'errur e del pensé.
Ele nuz ad tuz engingné e les dez senz jeter changé; enginnum la as dez geter qu'ele n'avenge a sun penser, qu'ele ne puisse sun bon aveir itant cum est en ceste vuleir : kar qui un poi la destreindra, jo crei ben qu'ele s'en retraira.
Certes, Markes, c'est a bon dreit, huntage avenir vus en deit quant tuz ses bons li consentez e sun dru entur li suffrez.
Jol sai tres ben, jo faz que fole que unques vus en di parole, car vus m'en savrez mult mal gré.
Ben en savez la verité.
Quel semblant que vus en facez, ben sai pur quei vus en feinnez : vus ne valez mie itant que fere li osisez semblant.
Reis, jo vus en ai dit asez ove iço que vus en savez.
» Li reis as diz Brengvein entent, si se merveille mult forment que ço puisse estre qu'ele conte de sa dutance et de sa hunte, qu'il l'ait suffert e qu'il la sace, qu'il se feint, quel semblant que face.
Idunc est il en grant errur, prie que die la verur, car il quide que Tristran seit en la chambre cum il soleit; sa fei lealment li afie que le conseil ne dirrat mie.
Dunc dit Brengvein par grant cuintise : « Reis, pur perdre tut mun servise, ne vus voil seler l'amisté ne le plai qu'ele ad enginné.
Nus avum esté deceü de l'errur k'avum eü, qu'el vers Tristran eüst amur.
Ele ad plus riche dodneür, ço est Cariado le cunte; entur li est pur vostre hunte.
D'amur a tant requis Ysolt qu'ore, m'est avis, granter li volt; tant a lousengé e servi qu'ele en volt faire sun ami; mais de ço vus afi ma fei que unc ne li fist plus qu'a mei.
Ne di pas, se aise en eüst, tut sun bon faire n'em peüst, car il est beals e pleins d'engins, entur li est seirs e matins, sert la, lousenge, si li prie, n'est merveille s'ele fait folie vers riche hume tant amerus.
Reis, jo moi merveil mult de vus que entur li tant l'i suffrez u pur quel chose tant l'amez.
Del sul Tristran avez poür : ele n'ad vers lui nul'amur; jo m'en sui ben aparceüe, ensement en fu deceüe.
Des ci qu'il vint en Engleterre vostre pais e vostre amur querre, e tres que Ysolt l'oï dire aguaiter le fist pur ocire; Kariado i emveia ki a force l'en chaça.
Pur veir ne savum quant ad fait.
Par Ysolt li vint cest aguait; mais certes, s'ele unques l'amast, tel hunte ne li purchazast.
S'il est morz, ço est grant peché, car il est pruz e ensengné, si est votre niés, sire reis; tel ami n'avrez mais cet meis.
» Quant li reis ot ceste novele, tuz li curages l'en eschancele, car il ne set qu'il em puise fere; ne volt la parole avant traire, car n'i veit nul avancement.
A Brengvein dit priveement : « Amie, ore vus covent ben; sur vus ne m'entremetrai ren, fors al plus bel que jo purrai Kariado esluingnerai, e d'Isolt vus entremetrez.
Privé conseil ne li celez ne de barun ne de chevaler que ne seiez al conseiler; en vostre garde la commant, cunveniez vus en desornavant.
» Ore est Ysolt desuz la main e desuz le conseil Brengvein; ne fait ne dit priveement qu'el ne seit al parlement.
Vunt s'en Tristran e Kaherdin dolent e triste lur chemin.
Ysolt en grant tristur remaint, e Brengvein, que forment se plaint.
Markes rad el cuer grant dolur, e em peisance est de l'errur.
Kariado rest en grant peine, ki pur l'amur Ysolt se peine e ne puet vers li espleiter que l'amur li vuille otreier, ne vult vers lu rei encuser.
Tristran se prent a purpenser que il s'en vait vileinement quant ne set ne quar ne coment a la reïne Ysolt estait ne que Brengvein la fraunche fait.
A Deu cumaunde Kaherdin e returne tut le chemin e jure que ja mais n'ert liez, si avrad lur estre assaiez.
Mult fud Tristran suspris d'amur : ore s'aturne de povre atur, de povre atur, de vil abit, que nuls ne que nule ne quit ne aperceive que Tristran seit.
Par une herbe tut les deceit, sun vis em fait tut eslever, cum se malade fust, emfler.
Pur sei seürement covrir, ses pez e ses mains fait vertir; tut s'apareille cum fust lazre, e puis prent un hanap de mazre ke la reïne li duna le primer an que il l'amat.
Met i de buis un gros nuël, si s'apareille un flavel.
A la curt le rei puis s'en vad e pres des entrees se trait, e desire mult a saver l'estre de la curt e veer.
Sovent prie, sovent flavele, ne puet oïr nul novele dunt en sun quer plus liez en seit.
Li reis un jur feste teneit, sin alat a la halte glise pur oïr i le grant servise.
Eissuz en ert hors del palés, e la reïne vent aprés.
Tristran la veit, del sun li prie, mais Ysolt nel reconuit mie; e il vait aprés, si flavele, a halte vuiz vers li apele, del sun requert pur Deu amur pitusement, par grant tendrur.
Grant eschar en unt li serjant cum la reïne vait sivant; li uns l'empeinst, l'altre le bute e sil metent hors de la rute; l'un manace, l'altre le fert; il vait aprés, si lur requert que pur Deu alcun ben li face; ne s'en returne pur manache.
Tuit le tenent pur ennuius, ne sevent cum est besuignus.
Suit les tresqu'anz en la capele, crie e del hanap lur flavele.
Ysolt en est tut ennuiee, regarde le cum femme iree, si se merveille que il ait ki pruef de li itant se trait.
Veit le hanap qu'ele cunuit, que Tristran ert ben s'aparçut par sun gent cors, par sa faiture, par la furme de s'estature; en sun cuer en est esffreee e el vis teinte e coluree, kar ele ad grant poür del rei.
Un anel d'or trait de sun dei, ne set cum li puisse duner : en sun hanap le volt geter.
Si cum le teneit en sa main, aparceüe en est Brengven : regarde Tristran, sil cunut, de sa cuintise s'aparçut; dit lui qu'il est fols e bricuns ki si s'embat sur les baruns; les serjanz apele vilains qui le suffrent entre les seins, e dit a Ysolt qu'ele est feinte : « Des quant avez esté si seinte que dunisez si largement a malade u a povre gent ? Vostre anel doner li vulez ? Par ma fei, dame, nun ferez.
Ne donez pas a si grant fes que vus en repentez aprés; e si vus ore li dunisez, uncore ui vus repentirez.
» As serjanz dit qu'illuques veit que hors de l'eglise mis seit, e cil le metent hors de l'us, e Tristran n'ose preier plus.
Ore veit Tristran, e ben le set, que Brengvein li e Ysolt het.
Ne set suz cel que faire puisse, en sun quer ad mult grant anguisse.
Debutter l'ad fait mult vilment, des oilz plure mult tendrement, plaint s'aventure e sa juvente, que unques en amer mist s'entente : suffert en ad tantes dolurs, tantes peines, tantes poürs, tantes anguisses, tanz perilz, tantes messaises, tanz eissilz, ne pot laisser que dunc ne plurt.
Un vel palés ot en la curt, dechaet ert e depecez.
Suz le degré est dunc mucez, plaint sa mesaise e sa grant peine e sa vie que tant le meine.
Mult est febles de travailer, de tant juner e de veiller, de grant travail e des haans.
Suz le degré languist Tristrans, la mort desire e het sa vie, ja ne leverad mais senz aïe.
Ysolt en est forment pensive, dolente se claime e cative, k'issi faitement veit aler la ren qu'ele plus solt amer.
Ne set qu'en face nequident, plure e suspire sovent, maldit le jur, maldit l'ure qu'el el secle tant demure.
Le service oent al muster, e puis vunt el palés manger e demeinnent trestut le jur en emveisure e en baldur.
Mais Ysolt nen ad nul deduit.
Avint issi que einz la nuit que li porter aveit grant freit en sa loge u il se seeit; dist a sa femme qu'ele alast quere leingne, sin aportast.
La dame ne volt luinz aler, suz le degré en pout trover, seiche leine e velz marien, e vait i, ne demure ren, e ceste, enz en l'oscurté, Tristran i ad dormant trové; trove s'esclavine velue, crie, a poi n'est del sen esue, quide que ço deable seit, car ele ne sot que ço esteit.
En sun quer ad grant hisdur, e vent, sil dit a sun seingnur.
Icil vait a la sale guaste, alume chandele e si taste, trove i Tristran dunc gesir, ki pres en est ja de murir.
Que estre puet si se merveille e vent plus pres a la candele, si aparceit a sa figure que ço est humaine faiture.
Il le trove plus freit que glace, enquert qu'il seit e qu'il i face, coment il vint suz le degré.
Tristran li ad trestut mustré l'estre de lui e l'achaisun pur quei il vint en la maisun.
Tristran en li mult se fiot, e li porters Tristran mult amot.
A quel travail, a quel que peine tresqu'enz en sa loge l'ameine, suëf lit li fait a cucher, quert li a beivre e a manger, sun message porte a Ysolt e a Brengvein, si cum il solt.
Pur nule ren que dire sace ne puet vers Brengvein trover grace.
Isolt Brengvein a li apele e dit li : « Franche damisele, ove Tristran vus cri merci, alez en parler, ço vus pri.
Confortez le en sa dolur : il muert d'anguise e de tristur.
Jal sulïez unc tant amer, bele, car l'alez conforter.
Ren ne desire se vus nun.
Dites li, seveals, l'achaisun pur quei e des quant le haiez.
» Brengvein dit : « Pur nent en parlez.
Ja mais par moi n'avrad confort; jo li vul melz asez la mort que la vie u la santé.
Oan mais ne m'ert reprové que par moi aiez fet folie : ne vul covrir la felunie.
Leidement fud de nus retrait que par moi l'avïez tuit fait, e par ma feinte decevance soleie seler la fasance.
Tut issi vait : qui felon sert, u tost u tart sun travail pert.
Servi vus ai a mun poër, pur ço dei le mal gré aveir.
Se regardissez a franchice, rendu m'ussez altre service, de ma peine altre guerredun que moi hunir par tel barun.
» Ysolt li dit : « Laissez ester.
Ne me devez pas reprover iço que par curuz vus diz.
Peise moi certes que jol fiz.
Pri vus quel moi pardunisez e tresque a Tristran en algez, car ja mais haitez ne serra se il a vus parlé nen a.
» Tant la losenge, tant la prie, tant li pramet, tant merci crie qu'ele vait a Tristran parler, en sa loge u gist conforter.
Trove le malade e mult feble, pale de vis, de cors endeble, megre de char, de colur teint.
Brengvein le veit qu'il se pleint e cum suspire tendrement, e prie li pitusement qu'ele li die, pur Deu amur, pur quei ele ait vers li haür, qu'ele li die la verité.
Tristran li ad aseüré que ço pas verité n'estoit ce que sur Kaherdin metoit e qu'en la curt le fra venir pur Kariado desmentir.
Brengvein le creit, sa fei em prent, e par tant funt l'acordement, e vunt en puis a la reïne suz en une chambre marbrine; acordent sei par grant amur e puis confortent lur dolur.
Tristran a Ysolt se deduit; aprés grant pose de la nuit prent le congé a l'enjurnee e si s'en vet vers sa cuntree; trove sun nevu qui l'atent e passe mer al primer vent, e vent a Ysolt de Bretaingne, que dolente est de cest'ovraingne.
Ben li est enditee l'amur, el quer en ad mult grant dolur e grant pesance e deshait, tut sun eire li est destrait.
Coment il ayme l'altre Ysolt, ço est l'achaisun dunt ore s'en dolt.
Veit s'en Tristran, Ysolt remaint, ki pur l'amur Tristran se pleint pur ço que dehaité s'en vait; ne set pur veir cum li estait.
Pur les granz mals qu'il ad suffert qu'a privé li a descovert, pur la peine, pur la dolur que tant ad eü pur s'amur, pur l'anguise, pur la grevance partir volt a la penitance.
Pur ço que Tristran veit languir ove sa dolur vult partir.
Si cum ele a l'amur partist od Tristran qui pur li languist, e partir vult ove Tristran a la dolur e a l'ahan.
Pur lui s'entent de maint afeire qui a sa bealté sunt cuntraire e meine en grant tristur sa vie.
E cele, qui est veire amie de pensers e de granz suspirs, e leise mult de ses desirs ( plus leal ne fud unc veüe ) , vest une bruine a sa char nue.
Iloc la portoit nuit e jur, fors quant culchot a sun seignur; ne s'en aparceurent nïent.
Un vou en fist e un serement qu'ele ja mais ne l'ostereit se l'estre Tristran ne saveit.
Mult suffre dure penitance pur s'amur en mainte fesance; e mainte peine e maint ahan suffre cest'Ysolt pur Tristran, mesaise, dehait e dolur.
Apruef si prist un vïelur, si li manda tote sa vie e sun estre, e puis li prie que il li mant tut sun curage par enseingnes par cest message.
Quant Tristran la novele solt de la reïne qu'il plus amout, pensif en est e deshaitez; en sun quer ne pot estre leez de si la qu'il ait veüe la bruine qu'Ysolt ot vestue, ne de sun dos n'ert ja ostee de si qu'il venge en la cuntree.
Idunc parole a Kaherdin tant qu'il se metent en chemin, e vunt s'en dreit en Engleterre aventure e eür conquerre.
En penant se sunt aturné, teint de vis, de dras desguisé, que nuls ne sace lur segrei; e venent a la curt le rei e parolent priveement e funt i mult de lur talent.
A une feste que li reis tint, grant fu li poples qui i vint.
Aprés manger deduire vunt e plusurs jus comencer funt d'eskermies e de palestres, de tuz i fud Tristran mestres.
E puis firent uns sauz waleis e uns qu'apelent waveleis, e puis si porterent cembeals e lancerent od roseals, od gavelos e od espiez.
Sur tuz i fud Tristran preisez, e enpruef li Kaherdin venqui les altres par engin.
Tristran i fu reconeüz, d'un sun ami aparceüs.
Dous chevals lur duna de pris, n'en aveit melliurs el païs, car il aveit mult grant poür qu'il ne fusent pris al jur.
En grant aventure se mistrent, deus baruns en la place occirent.
L'un fud Kariado li beals, Kaherdin l'occist as cembeals pur tant qu'il dit qu'il s'en fuï a l'altre feiz qu'il s'en parti.
Aquité ad le serement ki fud fait a l'acordement.
E puis se metent al fuïr amdeus pur lur cors guarir.
Vunt s'en amdui a esperun emvers la mer li compaignun.
Cornewaleis les vunt chaçant, mais il les perdirent a tant.
El bois se mistrent, el chimin, entre Tristran e Kaherdin; les tresturz des deserz errerent e pur iço d'eus se garderent; en Bretaingne tut dreit s'en vunt, de la venjance leez en sunt.
Seignurs, cest cunte est mult divers, e pur ço l'uni par mes vers e di en tant cum est mester, e le surplus voil relesser.
Ne vol pas trop en uni dire, ici diverse la matyre.
Entre ceus qui solent cunter e del cunte Tristran parler, il en cuntent diversement.
Oï en ai de plusur gent, asez sai que chescun en dit e ço que il unt mis en escrit; mes, sulun ço que j'ai oÿ, nel dient pas sulun Breri, ky solt les gestes e les cuntes de tuz les reis, de tuz les cuntes ki orent esté en Bretaingne.
Ensurquetut, de cest'ovraingne, plusurs de noz granter ne volent ço que del naim dire ci solent, cui femme Kaherdin dut amer; li naim redut Tristran navrer e entuscher par grant engin, quant ot afolé Kaherdin.
Pur ceste plaie e pur cest mal enveiad Tristran Guvernal en Engleterre pur Ysolt.
Thomas iço granter ne volt e si volt par raisun mustrer qu'iço ne put pas ester.
Cist fust par tut la part coneuz e par tut le regne seüz que de l'amur ert parçuners e emvers Ysolt messagers.
Li reis l'en haeit mult forment, guaiter le feseit a sa gent.
E coment pust il dunc venir sun servise a la curt offrir al rei, as baruns, as serjanz, cum fust estrange marcheanz, que hume issi coneüz n'i fust mult tost aparceüz ? Ne sai coment il se gardast ne coment Ysolt amenast.
Il sunt del cunte forsveié e de la verur esluingnié; e se ço ne volent granter, ne voil vers eus estriver.
Tengent le lur e jo le men, la raisun s'i provera ben.
En Bretaingne sunt repeiré Tristran e Kaherdin haité, e deduient sei leement od lur amis e od lur gent, e vunt sovent en bois chacer e par les marches turneier.
Il orent le los e le pris sur trestuz ceus del païs de chevalerie e d'honur; e quant il erent a sujur, dunc en aloent en boscages pur veer les beles ymages.
As ymages se delitoent pur les dames que tant amouent : le jur la aveient deduit de l'ennui qu'il orent la nuit.
Un jur erent alé chacer tant qu'il furent al repeirer.
Avant furent lur compaingnun, nen i aveit se eus deus nun.
La Blanche Lande traverserent, sur destre vers la mer garderent; veient venir un chevaler les walos, sur un vair destrer.
Mult par fud richement armé, escu ot d'or a vair freté, de meime le teint ot la lance, le penun e la conisance.
Une sente vent les gualos, de sun escu covert e clos.
Lungs ert e grant e ben pleners, armez ert e beas chevalers.
Entre Tristran e Kaherdin l'encuntre attendent el chimin, mult se merveillent qui ço seit.
Il vent vers eus u il les veit, salue les mult ducement, e Tristran sun salu li rent; puis li demande u il vait e quel busuing e quel haste ait.
« Sire, dit dunc li chevaler, savez me vus enseingner le castel Tristran l'Amerus ? » Tristran dit : « Que li vulez vus ? U ki estes ? Cum avez vus nun ? Ben vus merrum a sa maisun, e s'a Tristran vulez parler, ne vus estut avant aler, car jo sui Tristran apellez.
Or me dites que vus volez.
» Il respunt : « Ceste novele aim.
Jo ai a nun Tristran le Naim; de la marche sui de Bretaine e main dreit sur la mer d'Espaine.
Castel i oi e bele amie, altretant l'aim cum faz ma vie; mais par grant peiché l'ai perdue, avant er nuit me fud tollue.
Estult l'Orgillius Castel Fer l'en a fait a force mener.
Il la tent en sun castel, si en fait quanque li est bel.
Jon ai el quer si grant dolur, a poi ne muer de la tristur, de la pesance e de l'anguise.
Suz cel ne sai que faire puisse, n'en puis senz li aveir confort.
Quant jo perdu ai mun deport e ma joie e mun delit, de ma vie m'est pus petit.
Sire Tristran, oï l'ai dire, ki pert iço qu'il plus desire, del surplus li deit estre poy.
Unkes si grant dolur nen oi, e pur ço sui a vus venuz.
Dutez estes e mult cremuz e tuz li meldre chivalers, li plus francs, li plus dreiturers e icil qui plus ad amé de trestuz ceus qui unt esté; si vus en cri, sire, merci; requer vostre franchise e pri que a cest busuing od mei venez e m'amie me purchacez.
Humage vus frai e lijance si vus m'aidez a la fesance.
» Dunc dit Tristran : « A mun poeir vus aiderai, amis, pur veir.
Mes a l'hostel ore en alum, contre demain nus aturnerum et si parfeisums la busunie.
» Quant il ot que le jur purluinie, par curuz dit : « Par fei, amis, n'estes cil que tant a pris.
Jo sai que, si Tristran fuissez, la dolur qu'ai sentissez, car Tristran si ad amé tant qu'il set ben quel mal unt amant.
Si Tristran oït ma dolur, il m'aidast a icest'amur; itel peine ne itel pesance ne metreit pas en purlungance.
Qui que vus seiez, baus amis, unques n'amastes, m'est avis; se seusez que fud amisté, de ma dolur eussez pité.
Que unc ne sot que fud amur, ne put saver que est dolur; e vus, amis, que ren n'amez, ma dolur sentir ne poëz; si ma dolur pussez sentir, dunc vuldrïez od mei venir.
A Deu seiez ! Jo m'en irrai quere Tristran, quel troverai.
N'avrai confort se n'est par lui.
Unques si esguaré ne fui.
E ! Deus, pur quei ne pus murir, quant perdu ai que plus desir ? Meuz vousisse la meie mort, car jo n'avrai nul confort ne hait ne joie en mun curage, quant perdu l'ai a tel tolage, la ren el mund que plus aim.
» Eissi se pleint Tristran le Naim, aler se volt od le congé.
L'altre Tristran en ad pité, e dit lui : « Bels sire, ore estez.
Par grant reisun mustré l'avez que jo dei aler ove vus quant jo sui Tristran l'Amerus; e jo volenters i irrai.
Suffrez, mes armes manderai.
» Mande ses armes, si s'aturne, ove Tristran le Naim s'en turne; Estult l'Orgillus Castel Fer vunt dunc pur occire aguaiter.
Tant unt espleité e erré que sun fort castel unt trové.
En l'uraille d'un bruil descendent, aventures iloc atendent.
Estult l'Orgillius ert mult fers, sis freres ot a chevalers, hardiz e vassals e mult pruz, mais de valur les venquit tuz.
Li dui d'un turnei repairerent; par le bruil cil s'embuscherent, escrierent les ignelement, sur eus ferirent durement.
Li dui frere i furent ocis; leve li criz par le païs e muntent icil del castel; li sires ot tut sun apel, e les dous Tristrans assailirent e agrement les emvaïrent.
Cil furent bon chevaler, de porter lur armes manier : defendent sei encontre tuz cum chevaler hardi e pruz, e ne finerent de combatre tant qu'il orent ocis les quatre.
Tristran li Naim fud mort ruez, e li altre Tristran navrez par mi la luingne d'un espé ki de venim fut entusché.
En cel'ire ben se venja, car celi ocist quil navra.
Ore sunt tuit li set frere ocis, Tristran mort et l'altre malmis, qu'enz el cors est forment plaié.
A grant peine en est repairé pur l'anguise que si le tent.
Tant s'efforce qu'a l'ostel vent; ses plaies fet aparailler, mires querre pur li aider.
Asez en funt a lui venir, nuls nel puet del venim garir, car ne s'en sunt aparceü e par tant sunt tuit deceü.
Il ne sevent emplastre faire ki l'em puise geter u traire.
Asez batent, triblent racines, cuillent erbes e funt mecines, mais ne l'em puënt ren aider : Tristran ne fait fors empeirer.
Li venims s'espant par le cors, emfler le fait dedenz dehors; nercist e teint, sa force pert, li os sunt ja mult descovert : or entent ben qu'il pert la vie s'il del plus tost n'ad aïe, e veit que nuls nel puet guarir e pur ço l'en covent murir.
Nuls ne set a sun mal mecine; nequident s'Ysolt la reïne icest fort mal en li saveit e od li fust, ben le guareit.
Mais ne puet pas a li aler ne suffrir le travail de mer; e il redute le païs, car il i ad mult enemis, n'Ysolt ne puet a li venir : ne set coment puise garir.
El cuer en ad mult grant dolur, car mult li greve la langur, le mal, la puür de la plaie; pleint sei forment e mult s'esmaie, car mult l'anguise le venim.
A privé mande Kaherdin, descovrir lui volt la dolur; emvers lui ot leele amur, Kaherdin repot lui amer.
La chambre u gist fait delivrer, ne volt suffrir qu'en la maisun remaine al cunseil se eus dous nun.
En sun quer s'esmerveille Ysolt qu'estre puise qu'il faire volt, se le secle vule guerpir, muine u chanuine devenir.
Mult par est en grant effrei; endreit sun lit, suz la parai, dehors la chambre vait ester, car lur conseil volt escuter; a un privé guaiter se fait tant cum suz la parei estait.
E Tristran s'est tant esforcé qu'a la parei est apuié.
Kaherdin set dejuste lui, pitusement plurent andui, plangent lur bone compainie ki si brefment ert departie, l'amur e la grant amisté; al quer unt dolur e pité, anguice, peisance e peine.
Li uns pur l'altre dolur meine, plurent, demeinent grant dolur, quant si deit partir lur amur, mult ad esté fine e leele.
Tristran Kaherdin en apele, dit li : « Entendez, beal amis; jo sui en estrange païs, jo n'i ai ami ne parent, bel compaing, fors vus sulement.
Unc n'i oi dedut ne deport, fors sul par le vostre confort.
Ben crei que s'en ma terre fuce, par conseil garir i poüce.
Mais pur ço que ci n'ai aïe pert jo, bels dulz compainz, la vie.
Senz aïe m'estut murir, car nuls hum ne me put garir, fors sulement reïne Ysolt, e le puet fere, s'ele volt.
La mecine ad e le poeir, e, se le seüst, le vuleir.
Mais, bels compainz, n'i sai que face, par quel engin ele le sace, car jo sai bien, s'ele le seust, de cel mal aider me peüst, par sun sen ma plaie garir.
Mais coment i puet ele venir ? Se jo seuse qui i alast e mun message a li portast, acun bon conseil me feïst, des que ma grant besuine oïst.
Itant la crei que jol sai ben que nel larreit pur nule ren ne m'aidast a ceste dolur : emvers mei ad si ferm'amur ! Ne m'en sai certes conseiler, e pur ço, compainz, vus requer, pur amisté e pur franchise, enprenez pur moi cest servise.
Cest message faites pur moi par cumpanie e sur la fei qu'afiastes de vostre main quant Ysolt vus dona Brengvein.
E jo ci vus afi la meie : si pur mei emprenez la veie, vostre liges hum devendrai, sur tute ren vus amerai » .
Kaherdin veit Tristran plurer, ot le pleindre, desconforter.
Al quer en ad mult grant dolur, tendrement respunt par amur.
Dit lui : « Bel compaing, ne plurez, e jo frai quanque vus volez.
Certes, amis, pur vus garir me metrai mult pres de murir.
e en aventure de mort pur conquere vostre confort.
Par la lealté que vus dei, ne remaindra mie pur moi ne pur chose que fere puise, pur destrece ne pur anguise, que jo ne mete mun poer a faire en tut vostre vuler.
Dites que li vulez mander, e jo m'en irrai aprester.
» Tristran respunt : « Vostre merci ! Ore entendez que jo vus di.
Pernez cest anel ove vus : ço sunt enseingnes entre nus.
E quant en la terre vendrez, en curt marcheant vus ferez e porterez bons dras de seie.
Faites qu'ele cest anel veie, car des qu'ele l'avrad veü e de vus s'iert aparceü, art e engin aprés querra que a leisir i parlera.
Dites li saluz de ma part, que nule en moi senz li n'a part.
De cuer tanz saluz li emvei que nule ne remaint od moi.
Mis cuers de salu la salue, senz li ne m'ert santé rendue, emvei li tute ma salu.
Cumfort ne m'ert ja mais rendu, salu de vie ne santé, se par li ne sunt aporté.
S'ele ma salu ne m'aporte e par buche ne me conforte, ma santé od li dunc remaine, e jo murrai od ma grant peine.
En fin dites que jo sui morz se jo par li n'aie conforz.
Demustrez li ben ma dolur e le mal dunt ai la langur, e qu'ele conforter moi venge.
Dites li qu'ore li suvenge des emveisures, des deduiz qu'eümes jadis jurs e nuiz, des granz peines des tristurs, e des joies e des dusurs de nostre amur fine e veraie quant ele jadis guari ma plaie, del beivre qu'ensemble beümes en la mer, quant suppris en fumes.
El beivre fud la nostre mort, nus n'en avrum ja mais confort; a tel ure duné nus fu, a nostre mort l'avum beü.
De mes dolurs li deit membrer que suffert ai pur li amer.
Perdu en ai tuz mes parenz, mun uncle le rei e ses genz; vilment ai esté congeiez, en altres terres eseilliez.
Tant ai suffert peine e travail qu'a peine vif e petit vail.
La nostre amur, nostre desir ne pot unques nuls hom partir; anguise, peine ne dolur ne porent partir nostre amur.
Cum il unques plus s'esforcerent del departir, mains espleiterent; noz cors feseient desevrer, mais l'amur ne porent oster.
Menbre li de la covenance qu'ele me fist a la sevrance el gardin, quant de li parti, quant de cest anel me saisi.
Dist mei qu'en quel terre qu'alasse altre de li ja mais n'amasse; unc puis vers altre n'oi amur n'amer ne puis vostre serur, ne li n'altre amer ne porrai tant cum la reïne amerai.
Itant aim Ysolt la reïne que vostre serur remaint mechine.
Sumunez la en sur sa fei que ele a cest busuing venge a moi : ore i perge s'unques m'ama.
Quanque m'ad fait poi me valdra s'al buisuingn ne moi volt aider, cuntre tel dolur conseiler.
Que me valdra la sue amur s'ore me falt en ma dolur ? Ne sai que l'amisté me valt s'a mun grant besuing ore falt ? Poi m'ad valu tut sun confort s'ele ne m'aït cuntre mort; ne sai que l'amur ait valu, s'aider ne moi volt a salu.
Kaherdin, ne vus sai preier avant d'icest que vus requer.
Faites al melz que vus poez, e Brengvein mult me saluez.
Mustrez li le mal que jo ai : se Deu n'en pense, jo murrai.
Ne puz vivre lungement a la dolur, al mal que sent.
Pensez, cunpaing, de l'espleiter e de tost a moi repeirer; car se plus tost ne revenez, sachez ja mais ne me verrez.
Quarante jurs aiez respit; se ço faites que jo ai dit, si que Ysolt venge ove vus, gardez nuls nel sache fors nus.
Celez l'envers vostre serur, que susspeçon n'ait de l'amur.
Pur miriesce la frez tenir venue pur ma plaie guarir.
Vus en merrez ma bele nef e porterez i duble tref; l'un en ert blanc e l'altre neir.
Se vus Ysolt poez aver, qu'ele venge ma plaie garir, del blanc siglez al revenir; e se vus Ysolt n'amenez, del neir sigle idunc siglez.
Ne vus sai, amis, plus que dire, Deu vus conduie, nostre sire, e sein e salf il vus remaint.
» Dunc suspire e plure e plaint, e Kaherdin plure ensement; baise Tristran e congé prent, vait s'en pur sun ere aprester.
Al primer vent se met en mer, halent ancres, levent lur tref, siglent amunt al vent suëf, trenchent les wages e les undes, les haltes mers e les parfundes; meine bele bachelerie, de seie porte draperie a ovre d'estranges colurs, e riche veissele de Turs, vin de Peito, oisels d'Espaine pur celer e covrir s'ovraingne, coment venir pusse a Ysolt, cele dunt Tristran tant se dolt.
Trenche la mer ove sa nef, vers Engleterre curt a tref.
Vint jurz, vint nuz i a curu einz qu'il seit en l'isle venu, einz qu'il puise la parvenir u d'Ysolt puise ren oïr.
Ire de femme est a duter, mult s'en deit chascuns hum garder, car la u plus amé avra, iluc plus tost se vengera.
Cum de leger vent lur amur, de leger revent lur haür; e plus dure l'enimisté, quant vent, que ne fait l'amisté.
L'amur sevent amesurer, e la haür nent atemprer, itant cum eles sunt en ire; mais jo nen os ben mun sen dire, car il n'afert nïent a mei.
Ysolt estait suz la parei, les diz Tristran escute e ot, ben ad entendu chaüm mot.
Aparceüe est de l'amur, el quer en ad mult grant irrur, que ele ad Tristran tant amé, quant vers altre s'est aturné; mais ore li est ben descovert pur quei la joie de li pert.
Ço qu'ele ad oï ben retent, semblant fait que nel sace nent; mais tres qu'ele aise en avra, trop cruelment se vengera de la ren del mund qu'aime plus.
Tres que overt furent li us, Ysolt est en la chambre entree, vers Tristan ad s'ire celee, sert le e mult li fait bel semblant cum amie deit vers amant.
Mult ducement a li parole e sovent le baise e acole, e mustre lui mult grant amur e pense mal en cele irrur par quel manere vengee ert, e sovent demande e enquert kant Kaherdin deit revenir od le mire quil deit guarir.
De bon curage pas nel plaint, la felunie el cuer li maint qu'ele pense faire, s'ele puet, car ire a iço la comuet.
Kaherdin sigle amunt la mer e si ne fine de sigler de si la qu'il vent a la terre u vait pur la reïne quere : ço est l'entree de Tamise.
Vait amunt od sa marchandise; en la buche, dehors l'entree, en un port ad sa nef ancree; a sun batel en va amunt dreit a Lundres, desuz le punt.
Sa marchandise iloc descovre, ses dras de seie pleie e ovre.
Lundres est mult riche cité, meliur n'ad en cristïenté, plus vaillante ne melz preisee, melz guarnie de gent aisee; mult aiment largesce e honur, cunteinent sei par grant baldur.
Le recovrer est d'Engleterre avant d'iloc ne l'estuet quere.
Al pé del mur li curt Tamise, par la vent la marcheandise de tutes les teres qui sunt u marcheant cristïen vunt.
Li hume i sunt de grant engin.
Venuz i est dan Kaherdin, ove ses dras, a ses oisels, dunt il ad de bons e de bels.
En sun pung prent un grant ostur e un drap d'estrange culur e une cupe ben ovree; entaillee est e neelee.
Al rei Markes en fait present e si li dit raisnablement qu'od sun aveir vent en sa terre pur altre guainier e conquere : pais li doinst en sa regiun, que pris n'i seit a achaisun ne damage n'i ait ne hunte par chamberlen ne par vescunte.
Li reis li dune ferme pes oiant tuz iceus del palés.
A la reïne vait parler, de ses avers li volt mustrer.
Un afiçail ovré d'or fin li porte en sa main Kaherdin; ne qui qu'el secle melliur ait, present a la reïne em fait.
« Li ors est mult bons » , ce dit; unques Ysolt melliur ne vit.
L'anel Tristran de sun dei oste, juste l'altre le met encoste e dit : « Reïne, ore veiez : icest or est plus colurez que n'est li ors de cest anel; nequident cestu tenc a bel.
» Cum la reïne l'anel veit, de Kaherdin tost s'aparceit.
Li quers li change e la colur e suspire de grant dolur.
Ele dute a oïr novele; Kaherdin une part apele, demande si l'anel vult vendre e quel aveir il en vult prendre, u s'il ad altre marchandise.
Tut ço fait ele par cuintise, car ses gardes decevre volt.
Kaherdin est suls a Ysolt : « Dame, fait il, ore entendez.
Ço que dirrai, si retenez.
Tristran vus mande cume druz amisté, servise e saluz cum a dame, cum a s'amie, en qui maint sa mort e sa vie.
Liges hum vus est e amis, a vus m'ad par busuig tramis.
Mande vus, ja n'avrat confort, se n'est par vus, a ceste mort, salu de vie ne santé, si ne sunt par vus aporté.
A mort est navré d'un espé, ki de venim fu entusché.
Nus ne poüm mires trover ki sachent sun mal meciner; itant s'en sunt ja entremis que tut sun cors en est malmis.
Il languist e vit en dolur, en anguise e en puür.
Mande vus que ne vivrad mie se il nen ad la vostre aïe; e pur ço vus mande par mei, si vus sumunt par cele fei e sur iceles lealtez que vus, Ysolt, a li devez, pur ren del munde ne lassez que vus a lui ore ne vengez, car unques mais n'en ot mester, e pur ço nel devez lasser.
Ore vus membre des granz amurs e des peines e des dolurs qu'entre vus dous avez suffert ! Sa vie e sa juvente pert; pur vus ad esté eissillez, plusurs feiz del rengne chachez; le rei Markes en ad perdu : pensez des mals qu'il ad eü.
Del covenant vus deit membrer qu'entre vus fud al desevrer einz el jardin u le baisates, quant vus cest anel li dunastes.
Promistes li vostre amisté, aiez, dame, de li pité.
Si vus ore nel sucurez, ja mais certes nel recovrez.
Senz vus ne puet il pas guarir : pur ço vus i covent venir, car vivre ne puet altrement.
Iço vus mande lealment.
D'enseingnes cest anel emveie, gardez le, il le vus otreie.
» Quant Ysolt entent cest message, anguice est en sun curage, e peine e pité e dolur; unques uncore n'ot maür.
Ore pense forment e suspire, e Tristran sun ami desire, mais ele n'i set coment aler; ove Brengvein en vait parler, cunte li tute l'aventure del venim de la navreüre, la peine qu'ad e la dolur e coment il gist en langur, coment e par qui l'a mandee, u sa plaie n'ert ja sanee.
Mustré li a tute l'anguise, puis prent conseil que faire puisse.
Ore comence le suspirer e le plaindre e le plurer e la peine e la pesance e la dolur e la gravance al parlement que eles funt pur la tristur que de lui unt.
Itant unt parlé nequedent, conseil unt pris al parlement qu'eles lur eire aturnerunt e od Kaherdin s'en irrunt pur le mal Tristran conseiller e a sun grant bosuig aider.
Aprestent sei contre le seir, prenent ço que vuolent aveir.
Tres que li altre dorment tuit, a celee s'en vunt la nuit mult cuintement, par grant eür, par une posterne del mur que desur la Tamise estoit.
Al flod muntant l'eve i veneit, le batel i esteit tut prest e la reïne entree i est.
Nagent, siglent od le retrait, ysnelement al vent s'en vait.
Mult s'esforcent de l'espleiter, ne finent unques de nager de si la qu'a la grant nef sunt; levent le tref e puis s'en vunt.
Tant cum li venz les puet porter curent la lungur de la mer, la terre estrange en costeiant par devant le port de Wizant, par Buluinge e par Treisporz.
Li vent lur ert portanz e fort, e la nef legere kis guie.
Passent par devant Normendie, siglent joius e leement, kar oré unt a lur talent.
Tristran, qui de sa plaie gist, en sun lit a dolur languist.
De ren ne puet confort aveir, mecine ne li put vailler.
Ren qu'il face ne li aüe, d'Ysolt desire la venue; il ne coveite altre ren, senz li ne puet aveir nul ben.
Pur li est ço qu'il tant vit, languist, atent la en sun lit.
En espeir est de sun venir e que sun mal deive guarir, e creit que il senz li ne vive.
Tute jur emveie a la rive pur veeir si la nef revent, altre desir al quer nel tent; e sovent se refait porter, sun lit faire juste la mer pur atendre e veeir la nef, coment sigle e a quel tref.
Vers nule ren n'ad il desir fors sulement de sun venir : en ço est trestut sun pensé, sun desir e sa volenté.
Quanqu'ad el mund mis ad a nent, se la reïne a lui ne vent; e raporter se fait sovent pur la dute qu'il en atent, kar il se crent qu'ele n'i venge e que lealté ne li tenge, e volt melz par altre oïr que senz li veie la nef venir.
La nef desire purveer, mais le faillir ne vult saveir.
En sun quer en est angussus e de li veer desirus.
Sovent se plaint a sa muiller, mais ne li dit sun desirier fors de Kaherdin qui ne vent : quant tant demure, mult se crent qu'il n'ait espleité sa fesance.
Oiez pituse desturbance, aventure mult doleruse e a trestuz amanz pituse.
De tel desir, de tel amur n'oïstes unc greniur dolur.
La u Tristran atent Ysolt, e la dame venir i volt e pres de la rive est venue eissi ke la terre unt veüe, balt sunt e siglent leement, del sud lur salt dunques un vent e fert devant en mi le tref, refrener fait tute la nef.
Curent al lof, le sigle turnent : quel talent qu'aient, s'en returnent.
Li venz s'esforce e leve l'unde, la mer se muet, qui est parfunde, truble li tens, l'air epessist, levent wages, la mer nercist, pluet e grissille e creist li tenz, rumpent bolines e hobens; abatent tref e vunt ridant, od l'unde e od le vent wacrant.
Lur batel orent en mer mis, car pres furent de lur païs; a mal eür l'unt ublié, une wage l'ad depescé; al meins ore i unt tant perdu, li orage sunt tant creü que eskipre n'i ot tant preisez qu'il peüst ester sur ses pez.
Tuit i plurent e tuit se pleinent, pur la poür grant dolur maingnent.
Dunc dit Ysolt : « Lasse chaitive ! Deus ne volt pas que jo tant vive que jo Tristran mun ami veie; neiee em mer volt que jo seie.
Tristran, s'a vus parlé eüsse, ne me calsist se puis morusse.
Beals amis, quant orez ma mort, ben sai, puis n'avrez ja confort.
De ma mort avrez tel dolur, a ce qu'avez si grant langur, que ja puis ne purrez guarir.
En mei ne remaint le venir : se Deus volsist e jo venisse, de vostre mal m'entremeïsse, car altre dolur n'ai jo mie fors de ço que n'avez aïe.
Ço est ma dolur e ma gravance e al cuer en ai grant pesance que vus n'avrez, amis, confort, quant jo muer, contre vostre mort.
De la meie mort ne m'est ren; quant Deu la volt, jo la vul ben.
Mais tres que vus, amis, l'orrez, jo sai ben que vus en murrez.
De tel manere est nostre amur, ne puis senz vus sentir dolur; vus ne poez senz moi murrir ne jo senz vus ne puis perir.
Se jo dei em mer periller.
dun vus estuet a tere neier.
Neier ne poez pas a terre : venu m'estes en la mer quere.
La vostre mort vei devant mei, e ben sai que tost murrir dei.
Amis, jo fail a mun desir, car en voz bras quidai murrir, en un sarcu enseveiliz; mais nus l'avum ore failliz.
Uncore puet il avenir si : car, se jo dei neier ici, e vus, ço crei, devez neier, uns peissuns peut nus dous mangier, eissi avrum par aventure, bels amis, une sepulture, car tels hum prendre le purra ki noz cors i reconuistra e fra en puis si grant honur cume covent a nostre amur.
Ço que jo di estre ne puet.
E se Deu le vult, si estuet.
En mer, amis, que querreiez ? Ne sai que vus i feïssez.
Mais jo i sui, si i murrai, senz vus, Tristran, i neerai, si m'est, beals dulz, suëf confort que vus ne savrez ja ma mort.
Avant d'ici n'ert mais oïe, ne sai, amis, qui la vus die.
Apruef mei lungement vivrez e ma venue atendrez.
Se Deu plaist, vus poez garir, ço est la ren que plus desir.
Plus coveit la vostre santé que d'ariver n'ai volenté; car vers vus ai si fine amur, amis, dei jo aveir poür, puis ma mort, si vus guarissez, qu'en vostre vie m'ublïez u d'altre femme aiez confort, Tristran, apruef la meie mort.
Amis, d'Ysolt as Blanches Mains certes m'en crem e dut al mains.
Ne sai se jo duter en dei; mais se mort fussez devant moi, apruef vus crut terme vivreie.
Certes ne sai que faire deie, mais sur tute ren vus desir.
Deus nus doinst ensemble venir que jo, amis, guarir vus pusse, u nus dous murrir d'une anguisse ! » Itant cum dure la turmente, Ysolt se plaint, si se demente.
Plus de cinc jurs en mer lur dure li orages e la laidure.
Puis chet li venz e bels tens fait, le blanc sigle unt amunt trait e siglent a mult grant espleit, que Kaherdin Bretaine veit.
Dunc sunt joius e lé e balt, e traient le sigle ben halt que hum se puise aparcever quel ço seit, le blanc u le neir : de lung volt mustrer la colur, car ço fud al derein jur que danz Tristran lur aveit mis quant il turnerent del païs.
A ço qu'il siglent leement, leve li chalz e chet li vent eissi qu'il ne poent sigler.
Mult suëf e pleine est la mer, ne ça ne la lur nef ne vait fors itant cum l'unde la trait, ne de lur batel n'unt il mie.
Or i est grant l'anguserie : devant eus pres veient la terre, n'unt vent dunt la puisent requerre.
Amunt aval vunt dunc wacrant, ore arere e puis avant.
Ne poent lur eire avancer, mult lur avent grant encumbrer.
Ysolt en est mult ennuiee, la terre veit qu'ad coveitee, e si n'i pot mie avenir, a poi ne muert de sun desir.
Terre desirent en la nef, mais il lur vente trop suëf.
Sovent se claime Ysolt chative.
La nef desirent a la rive, uncore ne la virent pas.
Tristrans en est dolenz e las, sovent se plaint, sovent suspire pur Ysolt que tant desire, plure des oilz, sun cors detuert, a poi que del desir ne muert.
En cel'anguise, en cel ennui vent sa femme Ysolt devant lui, purpensee de grant engin.
Dit : « Amis, ore vent Kaherdin, sa nef ai veüe en la mer.
A grant peine la vei sigler, nequident jo l'ai si veüe que pur la sue l'ai coneue.
Deus duinst que tel novele aport dunt vus al quer aiez confort.
» Tristran tresalt de la novele, dit a Ysolt : « Amie bele, savez pur veir que c'est sa nef ? Or me dites quel est le tref.
» Ço dist Ysolt : « Jol sai pur veir.
Sachez que le sigle est tut neir.
Trait l'unt amunt e levé halt pur ço que li venz lur falt.
» Dunt a Tristran si grant dolur, unques n'ot ne n'avrad maür, e turne sei vers la parei, dunc dit : « Deus salt Ysolt e mei ! Quant a moi ne volez venir, pur vostre amur m'estuet murrir.
Jo ne puis plus tenir ma vie, pur vus muer, Ysolt, bele amie.
N'avez pité de ma langur, mais de ma mort avrez dolur.
Ço m'est, amie, grant confort que pité avrez de ma mort.
» « Amie Ysolt » treis feiz dit, a la quarte rent l'espirit.
Idunc plurent par la maisun li chevaler, li compaingnun.
Li criz est halt, la pleinte grant; saillent chevaler e serjant e portent le cors de sun lit, puis le chuchent sur un samit, covrent le d'un palie roé.
Li venz est en la mer levé e fert sei en mi liu del tref, a terre fait venir la nef.
Ysolt est de la nef issue, ot les granz plaintes en la rue, les seinz as musters, as chapeles, demande as humes quels noveles, pur quei il funt tel soneïz e de quei seit li plureïz.
Uns ancïens dunques li dit : « Bele dame, si Deu m'aït, nus avum issi grant dolur que unques genz n'orent maür.
Tristran li pruz, li francs, est mort.
A tut ceus del rengne ert confort.
Larges estoit as bosungnus e grant aïe as dolerus.
D'une plaie que al cors ut en sun lit ore endreit murrut.
Unques si grant chaitivesun n'avint a ceste regiun.
» Tres que Ysolt la novele ot, de duel ne puet suner un mot.
De sa mort ert si adolee, la rue vait desafublee devant les altres, al palés.
Bretun ne virent unques mes femme de la sue bealté; mervellent sei par la cité dunt ele vent, ki ele seit.
Ysolt vait la ou le cors veit, si se turne vers orïent, pur lui prie pitusement.
« Amis Tristran, quant mort vus vei, par raisun vivre puis ne dei.
Mort estes pur la meie amur, e jo muer, amis, de tendrur quant jo a tens ne poi venir.
» Dejuste lui va donc gesir embrace le e si s'estent, sun espirit a itant rent.
Mort estes pur la meie amur e jo murc, amis, par tendrur que jo a tens n'i poi venir vos e vostre mal guarir.
Amis, amis, pur vostre mort n'avrai ja mais pur rien confort, joie ne hait ne nul deduit.
Icil orages seit destruit que tant me fis, amis, en mer, que n'i poi venir, demurer ! Se jo fuisse a tens venue, vie vos ouse, amis, rendue e parlé dulcement a vos de l'amur qu'ad esté entre nos : plainte oüse nostre aventure, nostre joie, nostre emveisure, la paine e la grant dolur que ad esté en nostre amur, e oüse iço recordé e vos baisié e acolé.
Se jo ne poisse vos guarir, que ensemble poissum dunc murrir ! Quant a tens venir n'i poi e jo l'aventure ne soi e venue sui a la mort, de meisme le bevre avrai confort.
Pur mei avez perdu la vie, e jo frai cum veraie amie, pur vos voil murir ensement.
» Embrace le e si s'estent, baise li la buche e la face e molt estreit a li l'enbrace, cors a cors, buche a buche estent, sun espirit a itant rent e murt dejuste lui issi pur la dolur de sun ami.
Tristrant murut pur sun desir, Ysolt, qu'a tens n'i pout venir.
Tristrant murut pur sue amur, e la bele Ysolt pur tendrur.
Tumas fine ci sun escrit; a tuz amanz saluz i dit, as pensis e as amerus, as emvius, as desirus, as enveisiez, as purvers, a tuz ces ki orunt ces vers.
Si dit n'ai a tuz lor voleir, le milz ai dit a mun poeir, e dit ai tute la verur si cum jo pramis al primur.
E diz e vers i ai retrait : pur essemple issi ai fait pur l'estorie embelir, que as amanz deive plaisir e que par lieus poissent trover choses u se puissent recorder : aveir em poissent grant confort encuntre change, encontre tort, encuntre paine, encuntre dolur, encuntre tuiz engins d'amur .