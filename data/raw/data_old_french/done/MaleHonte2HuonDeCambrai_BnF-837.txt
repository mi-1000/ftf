de cambrai conte et dist
qui de ceste oeure rime fist
qu’ en l’ eueschié de cantorbile
ot englés a vne vile
riches hom estoit a grant force
La mort qui toute rien esforce
Le prist ior a son ostel
partir deuoit a son chatel
Li rois qui d’ eerrengle ert sire
C’ est la coust de l’ empire
Li vilains dont ie di le conte
auoit a non ou païs honte
de grant auoir ert assasez
Mes ainçois qu’ il fust deuïez
Parti en pars son auoir
ce que li rois en dut auoir
Mist l’ en en vne seue male
cil qui le vis ot taint et pale
Le charia a sien compere
Sor dieu et sor l’ ame son pere
que presenter l’ alast au roi
que s’ ame ne fust en effroi
nt cil fu mors il ne se targe
la male prent et si l’ encharge
dusques a londres ne s’ areste
La ou li rois tenoit sa feste
a molt grant paine entre en la sale
a son col ot pendu la male
qui molt estoit grant et velue
Le roi et ses barons salue
Sire dist il oiez mon conte
Ie vous aport la male honte
La male honte receuez
quar par droit auoir la deuez
par saint thomas le vrai martir
ie la vous ai fet si partir
que ie cuit que vous en aiez
Le plus . or ne vous esmaiez
rois s’ aïre si l’ esgarde
vilains fet il li maus feus t’ arde
et diex te doinst mal encombrier
ainz que i’ aie nul destorbier
doner me veus trop vilain mes
quant male honte me promés
Mar le penssas par saint Climent
Uuidier li fet isnelement
Le grant palais et la meson
et puis doner sa liuroison
A serianz qui tant le batent
par poi qu’ a terre ne l’ abatent
qui estoit pris a la trape
A molt grant paine s’ en eschape
La male honte a comparee
Ou il auoit mainte denree
Mntai anel d’ or et mainte afiche
Et li preudon tres bien s’ afiche
et dist qu’ arriere n’ en ira
De si que li rois auera
La male honte fet reçoiure
quar il ne veut mie deçoiure
L’ ame son compere frontel
qui li chari a son ostel
Sor dieu et sor son comparage
Mes toz cels prie mal domage
qui tant li ont doné de cops
que tout li ont froissié les os
nuit se herberge en la vile
cil qui ne quiert barat ne guile
puis s’ en unti a cort lendemain
Si se commande a saint germain
Aus fenestres du palais voit
Le roi qui entor lui auoit
De cheualieevaliers vne grant masse
trestoute la cort s’ i amasse
Li vilains hautement parole
rois de londres et de nichole
Fai mẹ escouter et si m’ entent
La male honte encor t’ atent
Ie ne me vueil de ci mouoir
Si l’ aurez fete receuoir
La male honte vous remaingne
Si la partez a vo compaingne
et aus cheualieevaliers de vo table
oiez fet li rois del deable
qu’ il ne sera ia chastoiez
Gardez qu’ il soit pris et loiez
et bien tenuz qu’ il ne s’ en aille
Uns cheualieevaliers de cornuaille
Le roi apela maintenant
Sire fet il trop malemant
Fetes demener cel preudomme
Si n’ auez pas oï la somme .
Ne cuide rien vers vous mesdire
Lessiez li desresnier son dire
Se sa reson ne sa parole
est outrecuidïe ne fole
qu’ il ne sache reson moustrer
Lessiez li s’ il vous plest entrer ,
quar n’ afiert pas a roi d’ empire
S’ uns fols se mesle de mesdire
que por ce soit contralïeus
Ainz doit estre forment ioieus
par doner et par apaier
Fetes le vilain essaier
S’ il set bien sa reson ouurir
et sa parole descouurir
qu’ il ait la chose por bien dite
Si l’ en rendez haute merite
et li amendez le mesfet
qu’ en vostre cort li a l’ en fet
quar n’ a pas chiere de larron
Li rois l’ otroie et si baron
cil recommence son conte
Sire fet il la male honte
Vous aport molt plaine d’ auoir
Si m’ en deuez bon gré sauoir
A molt grant tort la refusastes
ersoir quant si vous corouçastes
La male honte est granz et lee
que ie vous ai ci aportee
Toute soit vostre biaus douz sire
Mon compere le m’ a fet dire
por ce biaus douz sire que g’ ere
et son ami et son compere
partir fist son auoir par mi
Uo part vous enuoie par mi
en vne male qui fu siue
N’ ai mes talent que vo cort siue
que tant m’ i ont doné de cops
que tout m’ i ont froissié les os
toutes voies sire rois
puis que ce est resons et drois
ie vous rent ci la male honte
et si tenez de l’ auoir conte
Lors l’ a de son col despendue
Au roi l’ a maintenant rendue
Sa reson li a descouuerte
et li rois a la male ouuerte
Assez i ot or et argent
Li rois voiant toute sa gent
La male honte au vilain done
et son mautalent li pardone
Et li vilains dist coiement
La male praing ie voirement
a tout l’ auoir qui est dedenz
Mes ie pri dieu entre mes denz
que male honte vous otroit
Si fera il se il m’ en croit
Autre que celi que ie port
quar ledengié m’ auez a tort
Lors a li vilains reportee
La male honte en sa contree
a mainte gent l’ a departie
qui en orent molt grant partie
Sanz la male ot il trop de honte
et chascun ior li croist et monte ,
Mes ainz que li anz fust passez
ot li rois de la honte assez