LA CHASTELAINE DE VERGI Une maniere de gent sont et de si bien conseil celer qu'il se covient en aus fïer; et quant vient qu'aucuns s'i descuevre tant qu'il sevent l'amor et l'uevre , si l'espandent par le païs , puis en font lor gas et lor ris .
Si avient que cil joie en pert qui le conseil a descouvert , quar , tant com l'amor est plus grant , sont plus mari li fin amant quant li uns d'aus de l'autre croit qu'il ait dit ce que celer doit; et sovent tel meschief en vient que l'amor faillir en covient a grant dolor et a vergoingne , si comme il avint en Borgoingne d'un chevalier preu et hardi et de la dame de Vergi que li chevaliers tant ama que la dame li otria par itel couvenant s'amor qu'il seüst qu'a l'eure et au jor que par lui seroit descouverte lor amor , que il avroit perte et de l'amor et de l'otroi qu'ele li avoit fet de soi .
Et a cele amor otroier deviserent qu'en un vergier li chevaliers toz jors vendroit au terme qu'ele li metroit , ne ne se mouvroit d'un anglet de si que un petit chienet verroit par le vergier aler; et lors venist sanz demorer en sa chambre , et si seüst bien qu'a cele eure n'i avroit rien fors la dame tant seulement .
Ainsi le firent longuement , et fu lor amor si celee que fors aus ne le sot riens nee .
Li chevaliers fu biaus et cointes , et par sa valor fu acointes du duc qui Borgoingne tenoit; et sovent aloit et venoit a la cort , et tant i ala que la duchoise l'enama et li fist tel samblant d'amors que , s'il n'eüst le cuer aillors , bien se peüst apercevoir par samblant que l'amast por voir .
Mes quel samblant qu'el en feïst , li chevaliers samblant n'en fist que poi ne grant s'aperceüst qu'ele vers lui amor eüst , et tant qu'ele en ot grant anui , qu'ele parla un jor a lui et mist a reson par moz teus : " Sire , vous estes biaus et preus , ce dïent tuit , la Dieu merci : si avriiez bien deservi d'avoir amie en si haut leu qu'en eüssiez honor et preu , que bien vous serroit tele amie .
" Ma dame , fet il , je n'ai mie encore a ce mise m'entente .
- Par foi , dist ele , longue atente vous porroit nuire , ce m'est vis : si lo que vous soiez amis en un haut leu , se vous veez que vous i soiez bien amez .
" Cil respont : " Ma dame , par foi , je ne sai mie bien por qoi vous le dites ne que ce monte; ne je ne sui ne duc ne conte qui si hautement amer doie , ne je n'en sui mie a deus doie d'amer dame si souveraine , se je bien i metoie paine .
- Si estes , fet el , se devient; mainte plus grant merveille avient et autele avendra encore .
Dites moi se vous savez ore se je vous ai m'amor donee , qui sui haute dame honoree .
" Et cil respont isnel le pas : " Ma dame , je ne le sai pas; mes je voudroie vostre amor avoir par bien et par honor .
Mes de cele amor Dieus me gart qu'a moi n'a vous tort cele part ou la honte mon seignor gise , qu'a nul fuer ne a nule guise n'enprendroie tel mesprison comme de fere traïson si vilaine et si desloial vers mon droit seignor natural .
- Fi !
fet cele qui fu marie , dans musars , et qui vous en prie ?
- Ha !
ma dame , por Dieu merci , bien le sai , mes tant vous en di .
" Cele ne tint a lui plus plait , mes grant corouz et grant deshait en ot au cuer , et si penssa , s'ele puet , bien s'en vengera .
Si fu ele forment irie : la nuit , quant ele fu couchie jouste le duc , a souspirer commença et puis a plorer .
Et li dus errant li demande que c'est qu'ele a , et li commande qu'ele li die maintenant : " Certes , dist ele , j'ai duel grant de ce que ne set nus hauz hom qui foi li porte ne qui non , mes plus de bien et d'onor font a ceus qui lor trahitor sont , et si ne s'en aperçoit nus .
- Par foi , dame , fet soi li dus , je ne sai por qoi vous le dites; mes de tel chose sui je quites , qu'a nul fuer je ne norriroie trahitor , se je le savoie .
- Haez donc , dist ele , celui ( sel nomma ) qui ne fina hui de moi proier au lonc du jor que je li donaisse m'amor , et me dist que mout a lonc tens qu'il a esté en cest porpens : onques mes ne le m'osa dire .
Et je me porpenssai , biaus sire , tantost que je le vous diroie .
Et si puet estre chose vraie qu'il ait pieça a ce penssé; de ce qu'il a aillors amé novele oïe n'en avon .
Si vous requier en guerredon que vostre honor si i gardoiz com vous savez que il est droiz .
" Li dus , a cui samble mout grief , li dist : " J'en vendrai bien a chief , et mout par tens , si com je cuit .
" A malaise fu cele nuit li dus , n'onques dormir ne pot por le chevalier qu'il amot , qu'il croit que il eüst mesfait par droit que s'amor perdue ait , et por ce toute nuit veilla .
L'endemain par matin leva , et fist celui a soi venir que sa fame li fet haïr sanz ce que de rien ait mespris .
Maintenant l'a a reson mis seul a seul , ne furent qu'aus deus : " Certes , dist il , ce est granz deus quant proësce avez et beauté , et il n'a en vous lëauté !
Si m'en avez mout deceü , que j'ai mout longuement creü que vous fussiez de bone foi loiaus a tout le mains vers moi , que j'ai vers vous amor eüe .
Si ne sai dont vous est venue tel penssee et si trahitresse que proïe avez la duchesse et requise de druërie; si avez fet grant tricherie , que plus vilaine n'estuet querre .
Issiez errant hors de ma terre !
quar je vous en congié sanz doute et la vous vé et desfent toute : si n'i entrez ne tant ne quant , que , se je des ore en avant vous i pooie fere prendre , sachiez , je vous feroie pendre .
" Quant li chevaliers ce entent , d'ire et de mautalent esprent si que tuit li tramblent si membre , que de s'amie li remembre dont il set qu'il ne puet joïr se n'est par aler et venir et par reperier ou païs dont li dus veut qu'il soit eschis; et d'autre part li fet mout mal ce qu'a trahitor desloial le tient ses sires et a tort; si est en si grant desconfort qu'a mort se tient et a trahi .
" Sire , fet il , por Dieu merci , ne creez ja ne ne penssez que je fusse onques si osez : ce que me metez a tort seure je ne penssai ne jor ne eure; s'a mal fet qui le vous a dit .
- Ne vous vaut riens li escondit , fet li dus , ne point n'en i a : cele meïsme conté m'a en quel maniere et en quel guise vous l'avez proïe et requise , comme trahitres envious; et tel chose deïstes vous , puet estre , dont ele se test .
- Ma dame a dit ce que li plest , fet cil qui mout estoit mariz .
- Ne vous vaut riens li escondiz .
- Rien ne m'i vaut que j'en deïsse , si n'est riens que je n'en feïsse par si que j'en fusse creü , quar de ce n'i a riens eü .
- Si a , ce dist li dus , par m'ame , " a cui il sovient de sa fame , car bien cuidoit por voir savoir que sa fame li deïst voir , c'oncques n'oï que on parlast que cil en autre lieu amast .
Dont dist li dus au chevalier : " Se vous me volez afïer par vostre leal serement que vous me direz vraiement ce que je vous demanderoie , par vostre dit certains seroie se vous avriiez fet ou non ce dont j'ai vers vous soupeçon .
" Cil qui tout covoite et desire a geter son seignor de l'ire qu'il a envers lui sanz deserte , et qui redoute tele perte comme de guerpir la contree ou cele est qui plus li agree , respont qu'il tout sanz contredit fera ce que li dus a dit , qu'il ne pensse ne ne regarde de ce dont li dus se prent garde , ne torment ne le lest pensser ce que li dus veut demander , de riens fors de cele proiere : le serement en tel maniere l'en fist , li dus la foi en prist; et li dus maintenant li dist : " Sachiez par fine verité que ce que je vous ai amé ça en arriere de fin cuer ne me lesse croire a nul fuer de vous tel mesfet ne tel honte comme la duchoise me conte; ne tant ne la tenisse a voire , se ce ne le me feïst croire et me meïst en grant doutance que j'esgart vostre contenance et de cointise et d'autre rien , a qoi l'en puet savoir mout bien que vous amez ou que ce soit; et quant d'aillors ne s'aperçoit nus qu'amez damoisele ou dame , je me pens que ce soit ma fame , qui me dist que vous la proiez .
Si ne puis estre desvoiez por rien que nus m'en puisse fere , que je croi qu'ainsi soit l'afere , se vous ne me dites qu'aillors amez en tel leu par amors que m'en lessiez sanz nule doute savoir en la verité toute .
Et se ce fere ne volez , comme parjurs vous en alez hors de ma terre sanz deloi !
" Cil ne set nul conseil de soi , que le geu a parti si fort que l'un et l'autre tient a mort; quar , s'il dit la verité pure , qu'il dira s'il ne se parjure , a mort se tient; s'il mesfet tant qu'il trespasse le couvenant que o sa dame et s'amie a , qu'il est seürs qu'il la perdra s'ele s'en puet apercevoir; et s'il ne dit au duc le voir , parjurés est et foimentie , et pert le païs et s'amie; mes du païs ne li chausist , se s'amie li remainsist que sor toute riens perdre crient .
Et por ce qu'adés li sovient de la grant joie et du solaz qu'il a eü entre ses braz , si se pensse , s'il la messert et s'il par son mesfet la pert , quant o soi ne l'en puet mener , comment porra sanz li durer .
Si est en tel point autressi com li chastelains de Couci , qui au cuer n'avoit s'amor non , dist en un vers d'une chançon : Par Dieu , Amors , fort m'est a consirrer du dous solaz et de la compaingnie et des samblanz que m'i soloit moustrer cele qui m'ert et compaingne et amie : et quant regart sa simple cortoisie et les douz mos qu'a moi soloit parler , comment me puet li cuers ou cors durer ?
Quant il n'en part , certes trop est mauvés .
Li chevaliers en tele angoisse ne set se le voir li connoisse , ou il mente et lest le païs; et quant il est ainsi penssis qu'il ne set li quels li vaut mieus , l'eve du cuer li vient aus ieus por l'angoisse qu'il se porchace , et li descent aval la face , si qu'il en a le vis moillié .
Li dus n'en ot pas le cuer lié , qui pensse qu'il i a tel chose que reconnoistre ne li ose .
Lors dist li dus isnel le pas : " Bien voi que ne vous fïez pas en moi tant com vous devriiez .
Cuidiez vous , se me disiiez vostre conseil celeement , que jel deïsse a nule gent ?
Je me leroie avant sanz faute trere les denz l'un avant l'autre .
- Ha !
fet cil , por Dieu merci , sire je ne sai que je doie dire ne que je puisse devenir; mes je voudroie mieus morir que perdre ce que je perdroie se le voir dit vous en avoie; quar s'il estoit de li seü que l'eüsse reconneü a jor qui fust a mon vivant ... !
" Lors dist li dus : Je vous creant seur le cors et l'ame de moi et sor l'amor et sor la foi que je vous doi sor vostre hommage , que ja en trestout mon eage n'en ert a creature nee par moi novele racontee ne samblant fet grant ne petit .
" Et cil en plorant li a dit : " Sire , jel vous dirai ainsi; j'aim vostre niece de Vergi , et ele moi , tant c'on puet plus .
- Or me dites donc , fet li dus , quant vous volez c'on vous encuevre , savoit nus fors vous dui ceste oevre ?
" Et li chevaliers li respont : " Nenil , creature del mont .
" Et dist li dus : " Ce n'avint onques : comment i avenez vous donques , ne comment savez lieu ne tens ?
- Par foi , sire , fet cil , par sens que je vous dirai sanz riens tere , quant tant savez de nostre afere .
" Lors li a toutes acontees ses venues et ses alees , et la couvenance premiere , et du petit chien la maniere .
Lors dist li dus : " Je vous requier que a vostre terme premier vueilliez que vostre compains soie d'aler o vous en ceste voie , quar je vueil savoir sans aloingne se ainsi va vostre besoingne : si n'en savra ma niece rien .
- Sire , fet il , je l'otroi bien , mes qu'il ne vous griet ne anuit , et , sachiez bien , g'irai anuit .
" Et li dus dist qu'il i ira , que ja ne li anuiera , ainz li sera solaz et geu .
Entr'aus ont devisé le leu ou assembleront tout a pié .
Si tost comme il fu anuitié , que assez pres d'iluec estoit ou la niece le duc manoit , cele part tienent lor chemin tant qu'il sont venu au jardin , ou li dus ne fu pas grant piece , quant il vit le chienet sa niece qui s'en vint au bout du vergier ou il trova le chevalier qui grant joie a fet au chienet .
Tantost a la voie se met li chevaliers et le duc lait , et li dus aprés lui s'en vait pres de la chambre , et ne se muet; iluec s'esconsse au mieus qu'il puet; d'un arbre mout grant et mout large s'estoit couvers com d'une targe et mout entent a lui celer .
D'iluec vit en la chambre entrer le chevalier , et vit issir sa niece et contre lui venir hors de la chambre en un prael , et vit et oï tel apel comme ele li fist par solaz de salut de bouche et de braz , si tost comme ele le choisi .
De la chambre vers lui sailli , et de ses biaus braz l'acola et plus de cent foiz le besa ainz que feïst longue parole .
Et cil la rebese et acole , et li dist : " Ma dame , m'amie , m'amor , mon cuer , ma druërie , m'esperance et tout quanques j'aim , sachiez que j'ai eü grant faim d'estre o vous , si comme ore i sui , trestoz jors puis que je n'i fui .
" Ele redist : " Mon douz seignor , mes douz amis , ma douce amor , onques puis ne fu jor ne eure que ne m'anuiast la demeure; mes ore de riens ne me dueil , quant j'ai o moi ce que je vueil , quant ci estes sains et haitiez , et li tres bien venuz soiez !
" Et cil dist : " Et vous bien trovee !
" Tout oï li dus a l'entree , qui mout pres d'aus apoiez fu; sa niece a la voiz bien connu , si bien , et a la contenance , que il est or fors de doutance , et si tient de ce la duchesse que dit li ot a menteresse; et mout li plest : or voit il bien que cil ne li a mesfet rien de ce que il l'a mescreü .
Ilueques s'est issi tenu toute la nuit , endementiers que la dame et li chevaliers dedenz la chambre en un lit furent et sanz dormir ensamble jurent , a tel joie et a tel deport qu'il n'est resons que le recort , ne nus ne l'entende ne n'oie s'il n'atent a avoir tel joie que Amors aus fins amanz done , quant sa paine reguerredone .
Quar cil qui tel joie n'atent , s'il l'ooit or , riens n'i entent , puis qu'il n'a a Amors le cuer : que nus ne savroit a nul fuer combien vaut a tel joie avoir , s'Amors ne li fesoit savoir .
Ne teus biens n'avient mie a toz , que ce est joie sanz corouz et solaz et envoiseüre; mes tant i a que petit dure , c'est avis a l'amant qui l'a; ja tant longues ne durera , tant li plest la vie qu'il maine , que se nuis devenoit semaine et semaine devenoit mois , et mois uns anz , et uns anz trois , et troi an vint , et vint an cent , quant vendroit au definement , si voudroit il qu'il anuitast cele nuit , ainz qu'il ajornast .
Et en itel penssé estoit icil que li dus atendoit; quar ainz jor aler l'en covint , et s'amie o lui a l'uis vint .
La vit li dus au congié prendre besier doner et besier rendre , et oï forment souspirer et au congié prendre plorer .
Iluec ot ploré mainte lerme , et si oï prendre le terme du rassambler iluec arriere .
Li chevaliers en tel maniere s'en part , et la dame l'uis clot; mes tant comme veoir le pot , le convoia a ses biaus ieus , quant ele ne pot fere mieus .
Quant li dus vit clorre l'uisset , tantost a la voie se met tant que le chevalier ataint qui a soi meïsme se plaint de la nuit : si comme il a dit , trop li avoit duré petit .
Et tel penssee et auteus diz ot cele dont il ert partiz , a cui il samble por la nuit que failli ait a son deduit , ne du jor ne se loe point .
Li chevaliers ert en tel point et de penssee et de parole , quant li dus l'ataint , si l'acole et li a fet joie mout grant , puis li a dit : " Je vous créant que toz jors mes vous amerai ne ja mes jor ne vous harrai quar vous m'avez de tout voir dit et ne m'avez de mot mentit .
- Sire , fet cil , vostre merci !
mes por Dieu vous requier et pri que cest conseil celer vous plaise , qu'amor perdroie et joie et aise et morroie sanz nule faute , se je savoie que nul autre ice savroit fors vous sanz plus .
- Or n'en parlez ja , fet li dus; sachiez qu'il ert si bien celé que ja par moi n'en ert parlé .
" Ainsi s'en sont parlant venu la dont il estoient meü .
Et cel jor , quant vint au mengier , moustra li dus au chevalier plus biau samblant qu'ainz n'avoit fait , dont tel corouz et tel deshait en ot la duchoise sanz fable qu'ele se leva de la table et a fet samblant par faintise que maladie li soit prise : alee est couchier en son lit ou ele ot petit de delit .
Et li dus , quant il ot mengié et lavé et bien festoié , si l'est tantost alez veoir et la fist sus son lit seoir , et a commandé que nului ne remaingne leenz fors lui : l'en fet tantost ce qu'il commande; et li dus errant li demande comment cist maus li est venu et que ce est qu'ele a eü .
Ele respont : " Si Dieus me gart , je ne m'en donoie regart orains , quant au mengier m'assis , que greignor sens et plus d'avis n'avez en vous que je n'i vi , quant vous tenez plus chier celi que je vous ai dit qui porchace qu'il a moi honte et despit face; et quant vi que plus biau samblant li feïstes que de devant , si grant duel et si grant ire oi qu'ilueques demorer ne poi .
- Ha !
fet li dus , ma douce amie .
Sachiez , je n'en croiroie mie ne vous ne autre creature que onques por nule aventure avenist ce que vous me dites ainz sai bien qu'il en est toz quites , n'onques ne penssa de ce fere , tant ai apris de son afere : si ne m'en enquerez ja plus .
" Atant se part d'iluec li dus; et ele remest mout penssive , que ja mes jor que ele vive , une eure a aise ne sera devant que plus apris avra de ce que li dus li desfent qu'ele ne li demant noient; que ja ne l'en tendra desfensse , quar en son cuer engin porpensse qu'ele le porra bien savoir , s'ele s'en sueffre jusqu'au soir qu'ele ait le duc entre ses braz : ele set bien qu'en tel solaz en fera , ce ne doute point , mieus son voloir qu'en autre point .
Por ce adonc atant se tint , et quant li dus couchier se vint , a une part du lit s'est traite; samblant fet que point ne li haite que li dus o li gesir doie , qu'ele set bien ce est la voie de son mari metre au desouz par fere samblant de corouz .
Por ce se tint en itel guise que ele mieus le duc atise a croire que mout soit irie; por ce sanz plus qu'il l'a besie li dist ele : " Mout estes faus et trichierres et desloiaus , qui moi moustrez samblant d'amor , n'onques ne m'amastes nul jor; et j'ai esté lonc tens si fole que j'ai creü vostre parole , que soventes foiz disiiez que de cuer loial m'amiiez; mes hui m'en sui aperceüe que j'en ai esté deceüe .
" Et li dus dist : " Et vous , a qoi ?
- Ja me deïstes , par ma foi , fet cele qui a mal i bee , que je ne fusse si osee que je vous enqueïsse rien de ce que or savez vous bien ?
- De qoi , suer , savez vous , por Dé ?
- De ce que cil vous a conté , fet ele , mençonge et arvoire , qu'il vous a fet pensser et croire .
Mes de ce savoir ne me chaut , que j'ai penssé que petit vaut a vous amer de cuer loial : que c'onques fust ou bien ou mal , mes cuers riens ne vit ne ne sot que ne seüssiez ausi tost; et or voi que vous me celez , vostre merci , les voz penssez .
Si sachiez ore sanz doutance que ja mes n'avrai tel fïance en vous , ne cuer de tel maniere com j'ai eü ça en arriere .
" Lors a commencié a plorer la duchoise et a souspirer , et s'esforça plus qu'ele pot .
Et li dus tel pitié en ot qu'il li a dit : " Ma bele suer , je ne soufferroie a nul fuer ne vostre corouz ne vostre ire; mes , sachiez , je ne puis pas dire ce que volez que je vous die sanz fere trop grant vilonie .
" Ele respont isnel le pas : " Sire , si ne m'en dites pas , quar je voi bien a cel samblant qu'en moi ne vous fïez pas tant que celaisse vostre conseil; et sachiez que mout me merveil : ainc n'oïstes grant ne petit conseil que vous m'eüssiez dit , dont descouvers fussiez par moi; et si vous di en bone foi , ja en ma vie n'avendra .
" Quant ce ot dit , si replora; et li dus si l'acole et bese , et est de son cuer a malese , si que plus ne se pot tenir de sa volenté descouvrir .
Puis si li a dit : " Bele dame , je ne sai que face , par m'ame , que tant m'afi en vous et croi que chose celer ne vous doi que li miens cuers sache ne ot; mes , je vous pri , n'en parlez mot : sachiez , et itant vous en di , que , se je sui par vous trahi , vous en receverez la mort .
" Et ele dist : " Bien m'i acort; estre ne porroit que feïsse chose dont vers vous mespreïsse .
" Cil qui l'aime por ce la croit et cuide que veritez soit de ce que li dist , puis li conte de sa niece trestout le conte , comme apris l'ot du chevalier , et comment il fu el vergier en l'anglet ou il n'ot qu'eus deus , quant li chienés s'en vint a eus; et de l'issue et de l'entree li a la verité contee , si qu'il ne li a riens teü qu'il i ait oï ne veü .
Et quant la duchoise l'entent que cil aime plus bassement qui de s'amor l'a escondite , morte se tient et a despite; mes ainc de ce samblant ne fist , ainçois otroia et promist au duc a si celer ceste oevre que , se c'est qu'ele le descuevre , que il la pende a une hart .
Et si li est il ja mout tart d'a celi parler qu'ele het , des icele eure qu'ele set que ele est amie a celui qui li fet et honte et anui por itant , ce li est avis , qu'il ne vout estre ses amis .
Si afferme tout son porpens que , s'ele voit ne lieu ne tens qu'a la niece le duc parolt qu'ele li dira ausi tost , ne ja ne celera tel chose ou felonie avra enclose .
Mes ainc en point n'en lieu n'en vin tant que la Pentecouste vint qui aprés fu , a la premiere que li dus tint cort mout pleniere , si qu'il envoia par tout querre toutes les dames de la terre , et sa niece tout premeraine qui de Vergi ert chastelaine .
Et quant la duchoise la vit , tantost toz li sans li fremist , com cele del mont que plus het .
Mes son corage celer set : si li a fet plus bel atret c'onques devant ne li ot fet; mes mout ot grant talent de dire ce dont ele au cuer grant ire , et la demeure mout li couste .
Por ce , le jor de Pentecouste , quant les tables furent ostees , en a la duchoise menees les dames en sa chambre o soi por eles parer en reqoi por venir cointes aus caroles .
Lors ne pot garder ses paroles la duchoise qui vit son leu , ainz dist ausi comme par geu : " Chastelaine , soiez bien cointe , quar bel et preu avez acointe .
" Et cele respont simplement; " Je ne sai quel acointement vous penssez , ma dame , por voir , que talent n'ai d'ami avoir qui ne soit del tout a l'onor et de moi et de mon seignor .
- Je l'otroi bien , dist la duchesse , mes vous estes bone mestresse , qui avez apris le mestier du petit chienet afetier .
" Les dames ont oï le conte , mes ne sevent a qoi ce monte; o la duchoise s'en revont aus caroles que fetes ont .
Et la chastelaine remaint : li cuers li trouble d'ire et taint , et li mue trestoz el ventre .
Dedenz une garderobe entre ou une pucelete estoit qui aus piez du lit se gisoit , mes ele ne la pot veoir .
El lit s'est lessie cheoir la chastelaine mout dolente; iluec se plaint et se demente , et dist : " Ha !
sire Dieus , merci !
que puet estre que j'ai oï , que ma dame m'a fet regret que j'ai afetié mon chienet ?
Ce ne set ele par nului , ce sai je bien , fors par celui cui j'amoie et trahie m'a; ne ce ne li deïst il ja s'a li n'eüst grant acointance , et s'il ne l'amast sanz doutance plus que moi cui il a trahie .
Bien voi que il ne m'aime mie , quant il me faut de couvenant , douz Dieus !
et je l'amoie tant comme riens peüst autre amer , qu'aillors ne pooie pensser nis une eure ne jor ne nuit !
Quar c'ert ma joie et mon deduit , c'ert mes delis , c'ert mes depors , c'ert mes solaz , c'ert mes confors .
Comment a lui me contenoie de pensser , quant je nel veoie !
Ha !
amis , dont est ce venu ?
Que poëz estre devenu , qui vers moi avez esté faus ?
Je cuidois que plus loiaus me fussiez , si Dieus me conseut , que ne fu Tristans a Yseut; plus vous amoie la moitié , si Dieus ait ja de moi pitié , que ne fesoie moi meïsmes .
Onques avant ne puis ne primes en penssé n'en dit ne en fet , ne fis ne poi ne grant mesfet par qoi me deüssiez haïr ne si vilainement trahir comme a noz amors depecier por autre amer et moi lessier , et descouvrir nostre conseil .
Hé !
lasse !
amis , mout me merveil , que li miens cuers , si m'aït Dieus , ne fu onques vers vous itieus , quar , se tout le mont et neïs tout son ciel et son paradis me donast Dieus , pas nel preïsse par couvenant que vous perdisse; quar vous estiiez ma richece et ma santez et ma leece; ne riens grever ne me peüst tant comme mes las cuers seüst que li vostres de riens m'amast .
Ha !
fine amor !
et qui penssast que cist feïst vers moi desroi , qui disoit , quant il ert o moi et je faisoie mon pooir de fere trestout son voloir , qu'il ert toz miens et a sa dame me tenoit et de cors et d'ame ?
et le disoit si doucement que le creoie vraiement , ne je ne penssaisse a nul fuer qu'il peüst trover en son cuer envers moi corouz ne haïne por duchoise ne por roïne; qu'a lui amer estoit si buen qu'a mon cuer prenoie le suen .
De lui me penssoie autressi qu'il se tenoit a mon ami toute sa vie et son eage; quar bien connois a mon corage , s'avant morust , que tant l'amaisse que aprés lui petit duraisse , qu'estre morte o lui me fust mieus que vivre si que de mes ieus ne le veïsse nule foiz .
Ha !
fine amor !
est ce donc droiz que il a ainsi descouvert nostre conseil ?
dont il me pert , qu'a m'amor otroier li dis et bien en couvenant li mis que a cele eure me perdroit que nostre amor descouvreroit .
Et quant j'ai avant perdu lui , ne puis , aprés itel anui , vivre sanz lui por cui me dueil ne je ne quier ne je ne vueil; ne ma vie ne me plest point , ainz pri Dieu que la mort me doinst , et que , tout ausi vraiement com je ai aimé lëaument celui qui ce m'a porchacié , ait de l'ame de moi pitié , et a celui qui a son tort m'a trahie et livree a mort doinst honor , et je li pardon .
Ne ma mort n'est se douce non , ce m'est avis , quant de lui vient; et quant de s'amor me sovient , por lui morir ne m'est pas paine .
" Atant se tut la chastelaine fors qu'ele dist en souspirant : " Douz amis , a Dieu vous commant !
" A cest mot de ses braz s'estraint , li cuers li faut , li vis li taint : angoisseusement s'est pasmee , et gist pale et descoloree en mi le lit , morte sanz vie .
Mes ses amis ne le set mie qui se deduisoit en la sale a la carole et dansse et bale; mes ne li plest riens qu'il i voie , quant cele a cui son cuer s'otroie n'i voit point , dont mout se merveille; si a dit au duc en l'oreille : " Sire , qu'est ce que vostre niece est demoree si grant piece que n'est aus caroles venue ?
Ne sai se l'avez mise en mue .
" Et li dus la carole esgarde , qui de ce ne s'estoit pris garde : celui a soi par la main trait , et droit en la chambre s'en vait; et quant ilueques ne la trueve , au chevalier commande et rueve qu'en la garderobe la quiere , quar il le veut en tel maniere , por leenz entr'eus solacier com d'acoler et de besier .
Et cil qui li en sot hauz grez est en la garderobe entrez ou s'amie gisoit enverse el lit , descoloree et perse .
Cil maintenant l'acole et baise , qui bien en ot et lieu et aise; mes la bouche a trovee froide et partout bien pale et bien roide , et au samblant que li cors moustre voit bien qu'ele est morte tout outre .
Tantost toz esbahiz s'escrie : " Qu'est ce ?
las !
est morte m'amie ?
" Et la pucele sailli sus qui aus piez du lit gisoit jus , et dist : " Sire , ce croi je bien qu'ele soit morte , qu'autre rien ne demanda puis que vint ci , por le corouz de son ami dont ma dame l'ataïna et d'un chienet la ramposna , dont li corouz li vint morteus .
" Et quant cil entent les mos teus , que ce qu'il dist au duc l'a morte , sanz mesure se desconforte : " Ha !
las !
dist il , ma douce amor , la plus cortoise et la meillor c'onques fust et la plus loial , comme trichierres desloial vous ai morte !
Si fust droiture que sor moi tornast l'aventure , si que vous n'en eüssiez mal; mes cuer aviiez si loial que sor vous l'avez avant prise .
Mes je ferai de moi justise por la trahison que j'ai fete .
" Une espee du fuerre a trete qui ert pendue a un espuer , et s'en feri par mi le cuer : cheoir se lest sor l'autre cors; tant a sainié que il est mors .
Et la pucele est hors saillie , quant ele vit les cors sanz vie : hidor ot de ce qu'ele vit .
Au duc qu'ele encontra a dit ce qu'ele a oï et veü si qu'ele n'i a riens teü , comment l'afere ert commencié , neïs du chienet afetié dont la duchoise avoit parlé .
Ez vous le duc adonc dervé : tout maintenant en la chambre entre , au chevalier trest fors du ventre l'espee dont s'estoit ocis .
Tantost s'est a la voie mis grant oirre droit a la carole , sanz plus tenir longue parole , de maintenant a la duchesse; si li a rendu sa promesse , que el chief li a embatue l'espee que il tenoie nue , sanz parler , tant estoit iriez .
La duchoise chiet a ses piez , voiant toz ceus de la contree , dont fu la feste mout troublee des chevaliers qui la estoient , qui grant joie menee avoient .
Et li dus trestout ausi tost , oiant toz , qui oïr le vost , dist tout l'afere en mi la cort .
Lors n'i a celui qui n'en plort , et nommeement quant il voient les deus amanz qui mort estoient , et la duchoise d'autre part; a duel et a corouz depart la cort et a meschief vilain .
Li dus enterrer l'endemain fist les amanz en un sarqueu , et la duchoise en autre leu .
Mes de l'aventure ot tel ire c'onques puis ne l'oï on rire; errant se croisa d'outre mer , ou il ala sanz retorner , si devint ilueques Templier .
Ha !
Dieus !
trestout cest encombrier et cest meschief por ce avint qu'au chevalier tant mesavint qu'il dist ce que celer devoit et que desfendu li avoit s'amie qu'il ne le deïst , tant com s'amor avoir vousist .
Et par cest example doit l'en s'amor celer par si grant sen c'on ait toz jors en remembrance que li descouvrirs riens n'avance et li celers en toz poins vaut .
Qui si le fet , ne crient assaut des faus felons enquereors qui enquierent autrui amors .
EXPLICIT  LA  CHASTELAINE  DE