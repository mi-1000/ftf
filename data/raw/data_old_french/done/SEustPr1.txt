LA VIE SAINT EUSTACE Au tens Traian l'empereor , que deables avoit grant force e grant pooir que par lui que par ses menistres , fu uns hom , mestres de chevaliers e de grant lignage , Placidas par non , e de grant richesce , honorez sor toz les autres ; mes un pou i ot del poil del leu , car il estoit en error e en mescreance .
Ce estoit domages , si vos dirai por quoi .
Il secoroit toz cels qui avoient mestier de secors ; il aidoit toz cels qui avoient mestier d'aide , cels qui estoient grevez en jugement , les forsjugiez e les dampnez a tort ; il relevoit de son avoir les povres ; il revestoit les nuz ; il repeissoit les famelleus ; il departoit de ses viez choses : il sembloit ja au tens de lores Cornille le preudome que saint Peres converti .
Il avoit feme d'autretel maniere , qui mult lui resembloit bien de bones teches e de bones mors , mes ele estoit ausi en error e aoroit les ydres .
Cil dui avoient deus enfanz qu'il norrissoient d'un cuer e d'une volenté .
Encor vos di plus de lui qu'il estoit bons en guerre e bons en justice , si qu'il metoit toz ses anemis au desoz e toz barbarins metoit il neis soz piez .
De chiens e d'oiseaus savoit il quant qu'il en estoit , de bois , de riviere e de gibecier : en ce s'estudioit il chascun jor .
Mes Nostre Sires , li pius , li deboneres , qui bien set e voit lesquex il doit a soi apeler e atrere , n'ot mie en despit les bones oevres de cel haut home , ne le bon cuer qu'il avoit el ventre , e encor estoit coverz de la nue d'error e de mescreance .
Il nel vost mie lessier sanz gerredon , car si come l'Escriture dit : « En totes manieres de genz , qui Deu croient e aiment e qui beent a droit e a reison , il plest bien a Nostre Seignor » , e por ce ot il pitié del haut home e le vost sauver en tel maniere que je vos dirai .
Un jor avint qu'il s'en issi , si com il avoit en us e en costume , as montaignes por chacier atot son esforz , atot son baudoire , atot grant compaignie de chevaliers , e vit tantost devant ses ielz une grant assemblee de cers qui peissoient ; e il tantost del atirer ses compaignons par torbes e par eschieles ; si corut grant aleure aprés les cers .
Que que li chevalier entendoient a la chace e a la prise , ez vos un cerf plus bel e plus grant que tuit li autre , e s'en vint par devant lui e se parti de la compaignie as autres , e se feri el bois la dedenz la ou il estoit plus espés .
Placidas le vit , qui mult le covoita , e leissa toz ses compaignons , si corut aprés a mesniee escherie .
Tuit cil se lasserent e recrurent qui avec lui estoient ; mes il ne fu ne las ne recreuz , ainz fist toz jorz la chace , si com Deus le vost , ne ses chevax ne recrut , nes leissa aler par les broces ne par essarz ne par espines aprés le cerf ; e ja fu li cers mult esloigniez de tote la compaignie , e s'en monta sor une roche en haut , si s'aresta e estut iluec .
Li mestres des chevaliers s'aprocha tot sanz sa compaignie e regarda tot entor soi e environ , si devisoit en quel maniere il poïst cel cerf prendre ; mes cil qui a tot le sens e tot le savoir par sa douçor e par sa misericorde porchaça e chaça celui qui le cerf chaçoit e bersa celui qui le cerf voloit berser , par soi meismes , non par autrui , ne mie si com il converti Cornille le haut home , par la bouche saint Pere , mes si com il converti saint Pol par sa demostrance .
Placidas s'estut longuement e se merveilloit de la grandor e de la beauté del cerf , mes sanz e pooir li failloit del prendre .
Ensi estoit tot pris de ce qu'il nel pooit prendre ; mes Nostre Sires li mostra lores qu'il ne montast en fauvel e qu'il n'encharchast chose ne n'enpreist dont il ne poïst chevir , e tot ausi com il fist l'asnesse parler desoz Balan e reprendre le vassal de sa musardie , tot autressi mostra il a cestui entre les cornes del cerf le signe de la veraie croiz , plus cler e plus resplandissant que li rais del soleill , e en mi leu des cornes l'image Nostre Seignor Jhesu Crist , qui fist le cerf parler en guise d'ome e apela Placidain , si li dist : « Placidas , por quoi vas tu encontre moi ? Que me demandes tu ? Voiz , por l'amor de toi sui je venuz en ceste beste , que tu voies e que tu me conoisses .
Je sui Jhesu Crist que tu serz e si n'en sez mot .
Je ai bien veu les aumones que tu fez chascun jor as povres e as besoigneus .
Or me sui venuz a toi mostrer par cest cerf .
Tu bees a la prise del cerf e je bé a fere de toi ma proie : tu ne lieras ne ne prendras le cerf , mes je t'en menrai pris e lié , qu'il n'est droiz ne reisons que mes amis , qui tant a fet de bones oevres , serve des or en avant les deables , ne qu'il aort les ydres , qui n'ont ne sens ne savoir , ne secors n'aide ne puent fere ; e por ce ving ge en terre le monde sauver en tel semblance come tu puez veoir .
» Qant li mestre des chevaliers oï le cerf , qu'il cuida qu'i a lui parlast , si fu si esbahiz e ot si grant peor qu'il chaï de sus son palefroi a terre ; e quant il fu revenuz e il ot son cuer repris , il se dreça e vost veoir plus ententivement la merveille qui li estoit appareue , si dist entre ses denz : « Quel merveille e quel vision est ce qui m'est apareue ? » e dist : « Beau sire , descuevre moi e demostre ce que tu diz , se tu velz que je croie en toi .
» Lors li dist Nostre Sires : « Entent a moi , Placidas : je sui Jhesu Crist , qui de neient fis le ciel e la terre , e les quatre elemenz en quatre leus mis ; je fis le jor , je fis la nuit ; je fis clarté , je fis teniebres ; je fis l'aube crevant e le soleill raiant ; je fis la lune por la nuit enluminer e les esteiles por le ciel atorner ; je establi le tens e les anz , e les jorz e les mois .
Je sui cil qui forma home de terre .
Je fui crucefiez e enseveliz e resuscitai au tierz jor de mort a vie .
» Qant Placidas l'oï , il chaï de rechief a terre adenz , e puis parla e dist : « Beau sire , je croi bien que tu es cil qui totes choses feis , e qui ravoies les desavoiez a droite voie .
Placidas , dist Nostre Sires , se tu ce croiz , va a la cité e escoute l'evesque des Crestiens , e si li demande le sacrement del baptesme .
- Beau sire , respondi Placidas , se tu le comendes , je renoncerai tot ce a ma feme e a mes enfanz , car je voill qu'il croient en toi .
- Va , dist Nostre Sires , e si lor reconte , e puis recevez toz ensemble le sacrement del baptesme , e vos retraiez de la mauveise vie que vos avez menee jusqu'a hore .
Aprés revien ci a moi , si te mosterrai quant qu'il t'avendra , e coment tu vendras a verai salu de l'ame .
» Lors descendi Placidas de la montaigne ; e qant il fu bien anuitié , si comença a raconter a sa feme qant qu'il avoit oï e veu .
Qant il li ot tot conté , sa feme s'escria e li dist : « Beau sire dolz , veistes vos le crucefié que li crestien servent e aorent .
Cil est soverains e verais Dex , n'il n'est Dex fors lui qui en tel maniere ravoie les desvoiez e les mescreanz fet croire la droite creance .
Hersoir , ne plus loing , le vi je ausi , e ce meismes me dist il : “ Demain el jor , tu e tis mariz e ti enfant , venez tuit a moi .
” Or sai je bien que ce est Jhesu Crist qui vost en tel figure e en la forme de la veraie croiz a toi aparoir , por ce que tu saches sa force e son pooir e que tu croies en lui .
Alons donc enes le pas e si demandons le saint baptesme as crestiens , car par le signe del baptesme sunt cil suen lige qui en lui croient .
» « De meismes , dist Placidas , me dist il qant il parla a moi .
» A mie nuit , sanz plus atendre e sanz le seu de lor mesniee , il en alerent a l'evesque des crestiens e renoncerent ce qu'il avoient veu e fet e dit ; e quant il orent coneu qu'il creoient en Jhesu Crist , il li demanderent le signe del saint baptesme .
Li evesques ot grant joie de ce qu'il oï , e glorefia Nostre Seignor qui nelui ne velt perdre ; e quant il ot assez sermoné de la loi as crestiens , si les baptisa el non del Pere e del Filz e del Saint Esperit , e lor chanja lor nons : Placidain apela Eustace e sa fame Theopites , l'ainzné des enfanz Agapion e l'autre Theopithon .
Aprés si lor dona le saint seirment Jhesu Crist , puis les comende a Deu e lor dist : « Nostre Sires Jhesu Crist soit avec vos e vos doint vie pardurable , que je sai bien que li filz Deu est en vostre compaignie .
Por Deu vos pri , qant vos seroiz en la joie de paradis , menbre vos de moi , si com il me menberra de vos .
A saint Johan Baptiste soiez voz comendez .
» Qant ce vint au matin , Eustaces atot ne sai qanz chevaliers , s'en ala en la montaigne , e qant il furent pres del leu ou il avoit veu la vision , il se delivra au plus beau qu'il pot de ses compaignons , e aprisma toz seus au leu , e vit la vision en tel forme e en tel maniere com il l'avoit devant veue .
Lors chaï il a terre tot adenz , e s'escria e dist : « Beau sire , je sai bien que tu es Jhesu Crist , li filz Deu .
Or croi je el Pere e el Filz e el Saint Esperit .
Si te pri que tu me mostres ce que tu m'as pieça promis .
» Nostre Sires li respondi : « Or es tu beneurez , Eustaces , car tu as receu le saint baptesme , e ies revestuz del don de vie pardurable .
Or as tu vencu le deable qui t'a longuement deceu .
Se tu croiz , or le mostre par bones oevres , car foi sanz oevres est morte chose , e bien saches tu que li deables te guerroiera por l'envie e por le corroz de ce que tu l'as relenqui , e querra art e engin par quoi il te puisse tenter e maufere .
Maintes choses te covendra a soffrir por avoir corone de victoire por que tu aies vie pardurable .
Tu as esté jusqu'a ore essauciez e honorez es besoignes del siegle e es temporex richeces .
Or te covient humilier e leissier le boban e la vanité del siegle : aprés seras essauciez de rechiez es esperitex richesces .
Or garde donc que force e vertu ne te faille au besoing .
Ne te soviegne ja de la grant honor que tu as eu en cest siegle , mes tot ausi come tu as esté angoissex de fere d'armes e de guerroier tes anemis e d'avoir victoire por plere au mortel empereor , tot ausi soies curieus de toi deffendre des aguez e des assauz au deable e de lui metre soz piez por moi servir a gré e por m'amor garder qui sui empereres de pardurable empire .
Car il covient que tu soiez tentez ausi come fu Job e que tu veinques le deable par fine pacience .
Or garde bien que tu ne penses mauvestié e que tu ne soies deceuz ne en sens ne en pens , car , qant tu seras bien humiliez , je reviendrai a toi , si te metrai la ou je te pris e te randrai ta premiere honor e ta premiere gloire .
» Qant il ot ce dit , il s'en monta el ciel , mes il dist avant a Eustace : « Veus tu orendroit recevoir les temptations , ou en la fin de ta vie ? Pren a ton chois lequel que tu ameras mielz .
» Eustaces li respondi : « Je te pri , beau dolz sire , s'il est ensi que je puisse eschiver les temptations que tu m'as devisees , comende que eles viegnent présentement , car je les aim ore mielz a soffrir ; mes done moi pooir e force de pacience , que mes aversaires ne me puist , ou par fet ou par parole , giterde ta creance e bastoner mon cuer e ma pensee .
» Nostre Sires li respondi : « Eustace , soies forz e vainquerres , car ma grace sera toz jorz avec vos qui gardera voz ames .
» Aprés ce repaira Eustaces a son ostel , si nonça a sa fame qant que Nostre Sires li avoit dit , e lors se mistrent endui a coutes e a genouz , e proierent Nostre Seignor en tel maniere : « Beau sire jhesu Crist , la vostre volenté soit fete , fetes de nos vostre pleisir .
» Ne demora mie granment aprés que tote lor mesniee chaïrent en une grant enfermeté e morurent en brief tens e li sergent e les chamberieres .
A cest fet aperçut bien Eustaces que ce estoit comencement des temptations , si les reçut en grez e en graces e prioit doucement sa fame que force ne pacience ne li fausist au besoing .
Un poi aprés , avint que uns airs corrumpuz mortex envaï ses chevax e ses bestes , e l'atorna si qu'il ne li remest ne vache , ne brebiz , ne cheval , ne autre beste nule .
Ceste temptation reçut il debonerement e sanz moleste , e se departi en repost de son ostel atot sa fame e ses enfanz .
Qant ce sorent e virent li mauvés voisin , il entrerent en sa meison par nuit e ravirent qant qu'il porent ravir , l'or e l'argent e les robes , si qu'il ne lor remest de totes lor richeces fors ce qu'il avoient entor les os .
Un jor avint , li Romain feisoient grant feste por une victoire qu'il avoient eue en Perse , si covenoit que Placidas fust a cele grant feste , come cil qui estoit mestres des chevaliers e princes des senators .
L'en le quist , si nel pot en trover .
Molt s'en merveilloient tuit que si sodainement estoit adirez , ne rien n'avoit leissié del suen , ne nel pooit l'en trover .
Molt en estoit dolenz li empereres e li senator , e se merveilloient molt de cele aventure qui estoit avenue .
Lors li dist la fame : « Sire , qu'atendons nos ci ? Venez , prenons nos deus enfanz , itant avons nos de remenant , si nos partons de ci , car nos somes en despit e en reproche a toz cels qui nos conoissent .
» Qant il fut anuitié , il pristrent lor deus enfanz , si s'en alerent droit vers Egypte ; e qant il furent alé deus jornees e il aprismierent a la mer , il troverent une nef appareilliee , si vostrent anz entrer e nagier .
Li mestres de cele nef estoit barbarins , crueus hom e sanz pitié ; totes voies entrerent il avec lui e nagerent .
Qant li mestres de la nef vit la fame Eustace si avenant e si gente , il la golosa e covoita forment ; e quant il furent arrivé , il demanda loier del passer .
For ce qu'il n'orent dont il se poïssent aquiter , li mariniers retint la dame por le loier e la vost avoir a son hués .
Eustaces , qui ce vit , ne li vost otroier , ainz li contretint longuement e sopploioit debonerement ; li barbarins guignoit e feisoit signes a ses notoniers qu'il le gitassent en la mer .
Qant Eustaces l'aperçut , si lor leissa sa fame , si prist entre ses braz ses deus enfanz , si s'en ala plorant e plaignant en tel maniere : « Mi douz enfant , tans vos est mesavenu , e a moi ausi , car vostre mere est ravie d'estrange genz .
» Ensi s'en ala plorant jusqu'a un flueve , qui si estoit granz qu'il n'i osa entrer atot ses deus enfanz , s'en trossa l'un sor ses epaules e l'autre leissa a l'arrier .
Qant il ot aporté a terre l'enfant outre l'eve , e il s'en retornoit por aporter l'autre , qant il vint en mi le flueve , qui estoit granz e lez , uns lions issi del bois , qui ravi l'enfant e se feri el bois arriere .
Cil qui ot perdu son enfant revenoit querre l'autre , e qant il s'en revenoit uns leus ravi l'autre , si s'en ala atot .
Eustace nel pot sivre ne corre ; mes la ou il estoit en mi le flueve , il comença ses chevex a tirer e sa robe a descirer e plaindre e plorer , e se voloit noier el flueve .
Mes Nostre Sires le garda par sa grace qu'il porta en patience sa perte e son domache .
Li lions qui avoit l'enfant ravi le leissa e sain e sauf , si come Dex le vost , car li pastor qui l'avoient veu ravir li ruerent lor maçues e huerent lor mastins , si le rescoustrent .
Tot ausi li enfes que li leus ravi eschapa sain e sauf , car li bovier virent le leu e si le suirent e rescoustrent l'enfant e garderent sain e sauf .
E li pastor e li bovier estoient tuit d'une rue , qui les deus enfanz norrirent bel e bien a lor ostex .
De ce ne savoit li peres mot , qui s'en aloit plorant e sospirant e parlant a soi meismes en tel maniere .
« Ha ! las , chaitis , qui fui jadis ausi come li beax arbres vestuz de fueilles e charchiez de fruit : or sui povres e nuz e mandis .
Ha ! las , qui jadis fui en granz honors e en granz richeces : or sui come chaitis , desconfortez e despris .
Ha ! las , qui fui mestres des chevaliers : riches d'amis e honorez de mes voisins : or sui seus e despris e sanz confort e sanz compaignie ; neis mes enfanz ai je perduz , tant avoie je de compaignie et de solaz .
Beau sire Diex , ne me deguerpissiez mie en la fin , ne n'aies mes lermes en despit .
Moi membre bien que tu me deis que je seroie temptez ausi come Job , mes ce m'est vis que je sui un poi plus temptez que ne fu Job .
Car , s'il perdi ses richeces e ses possessions , au moins li remest uns fumiers sor quoi il se pot seoir , mes je sui en estrange terre e sui tormentez d'autretex tormenz .
Icil ot amis qui le confortoient , mes je sui el desert entre bestes sauvages , qui m'ont le mien confort tolu : ce sunt mi enfant que j'ai perduz .
Cil , se il n'ot rainseaus , si ot il racine : ce ert sa fame , dont il se confortoit ; mes je , las , chaitis , sui de totes parz sanz racine e sanz compaignie , ne n'ai poil de mon lignage , ainz sui ausi come li roseax el desert que li venz hurte e baloie de totes parz .
Beau douz sire Dex , ne te poist se j'ai trop paroles , car je suis dolenz ; si di tel chose , ce poise moi .
Beau sire Dex , garde moi e serre ma boche , que mes cuers ne puist penser ne boche dire chose qui te despleise .
Done moi repos , s'il te plest , e soatume de mes dolors .
» Que qu'il parloit ensi , il ploroit e sospiroit , e ala tant qu'il vint , plorant e plaignant , a une vile qui avoit non Dadissus .
Ilueques se herberja e gaaigna chascun jor son pain .
Lonc tens li plot iluec a sejorner , e requist as peisanz de cele vile tant qu'il le mistrent a lor chans garder , e fu lor messiers ilueques jusqu'a quinze anz .
Si dui enfant , si come je vos ai dit , furent norri en une autre vilete , ne ne savoient qu'il fussent frere .
Li mariniers dont voz avez oï devant , enmena la fame Eustace en son païs .
Mes Nostre Sires qui bien le pooit fere , la garda si bien qu'onques li barbarins n'ot en li ne part ne compaignie , car ce avoit ele requis a Nostre Seignor qu'il li gardast son cors de honte et de vilenie .
Li mariniers , si come Dex le vost , morut , e la dame fu en sa delivre poeste .
Puis avint , ne demora gueres , que li ost e la guerre corurent en cele terre , meesment en cele cité ou la dame estoit , et envaïrent le païs environ .
En grant effroi fu li empereres por l'envaïssement de ses anemis e por la sodaine guerre , si li menbra del mestre des chevaliers , qui si bien savoit ostoier e fere d'armes , e mult estoit dolens e mornes de ce qu'il l'avoit si sodainement perdu .
Il assembla tantost son ost e demanda a toz les chevaliers ensemble de Placidas , s'il savoient rien de sa mort ne de sa vie .
Aprés il comenda a chascun qu'il l'alassent querre , puis envoia il par totes les citez e par totes les terres qui estoient soz l'empire de Rome por cerchier e por enquerre , e craanta a celui qui le porroit trover a avoir grant loier e grant richesce e honor .
Lors vindrent avant dui chevaler dont li uns avoit non Antiocus e li autres Gachius , qui mult avoient esté privé chanlant au mestre des chevaliers .
Cil se poroffrirent de lui querre .
Il monterent e murent e tant alerent qu'il assenerent par aventure a la vilete ou Eustaces estoit herbergiez , e il , de si loing com il les vit , les avisa e les reconut a la maniere de lor aleure .
Lors li menbra de sa premiere conversacion , si fu un pou troblez e esmeuz , e fist ceste oroison a Nostre Seignor : « Beax sire Dex , qui tes amis delivres de totes dolors , tot ausi come je voi ore cels que je ne cuidai ja mes veoir , comende moi par ton plaisir t'ancele ma fame ; car mi enfant , ce sai je bien , sont devoré de bestes sauvages por mon pechié .
Donques , beau sire , me done cest don que je voie , se veaus non au jor del juise , au jor de la general resurreccion mes deus enfanz .
» Il n'ot mie bien sa parole finee , qant une voix li vint del ciel qui li dist : « Eustaces , soies asseur , car tu revendras en brief tens en ton ancien estat e ravras ta fame e tes enfanz , e au jor de la resurreccion verras assez greignor choses , car tu avras vie pardurable e la joie de paradis e tes nons sera essauciez par tot le monde tant com il durra .
» Eustaces , qant il ce oï , fu toz espoantez ; mes qant il vit les chevalers qui venoient tote la voie , il se dreça , si ala encontr'els , e que plus pres furent de lui e il mielz les conut ; mes cil nel conurent mie , si l'aresnerent e si li distrent : « Dex te saut , beax amis .
- Dex vos beneie , seignors , dist Eustaces .
- Di nos , firent il .
se tu veis ci nul home d'estrange terre , qui avoit a non Placidas atot sa fame e ses enfanz : se tu le nos pooies enseignier , nos te donrions grant avoir .
- Por quoi , dist Eustaces , le querez vos ? - Il fu , distrent il , nostre amis jadis , si le verrions volentiers , car nos nel veimes pieça .
» « Onques , dist Eustaces , tel home ne vi en cest païs ne ne conui , e neporqant venez avec moi la ou je sui herbergiez , car ausi sui je d'estrange païs .
» Lors les enmena il avec lui en son ostel , e corut isnelement le vin querre por els doner a boivre , car il feisoit mult grant chaut .
Puis dist a son oste qui l'aveit herbergié : « Beax sire , je conois cest deus homes , por ce sunt il ça venuz o moi .
Prestez moi vin e viande dont je les puisse conreer , car jel vos rendrai mult bien en leu et en tens de mon loier e de ma deserte .
» Cil li baila volentiers qant que mestiers li fu .
Que que li chevaler manjoient , Eustaces ne se pooit tenir de plorer por ce qu'il li menbroit de sa premiere vie .
Il s'en issoit fors de la meison , si ploroit a grosses lermes , puis lavoit sa face e rentroit anz , si servoit les chevaliers .
Il l'esgarderent viseument e il alerent reconoissant petit a petit , e conseilloit li uns a l'autre e disoient : « Molt semble bien cist hom celui que nos querons .
- Voire , fet li autres , onques mielz nus hom ne resembla autre .
Je sai bien qu'il a un seing en la teste d'un coup qu'il ot en une bataille ; or nos prenons garde : s'il a le seing en la teste , c'est cil que nos querons .
» Lors li garderent il de plus pres , si aperçurent la sorsaneure de la plaie de son chief .
Tantost li saillirent sus , e l'acolerent e beisierent , e li demanderent tot em plorant se c'estoit il qui jadis avoit esté mestres des chevaliers .
Il ploroit e disoit em plorant : « Ce ne sui je mie » .
Lors li mostrerent il le seing qu'il avoit el chief e juroient fortment qu'il estoit Placidas , le mestre des chevaliers .
Puis li demanderent de sa fame e de ses enfanz e de maintes autres choses .
Lors reconut il que c'estoit il ; de sa fame e de ses enfanz lors dist il que mort estoient .
Que qu'il parloient ensi , tuit li paisant de cel hamel si assemblerent ilueques , e li chevaler lor conterent tot de fil en aguille la vie e la hautesce e l'onor de cel home .
Cil qui l'ooient ploroient e disoient : « Dex , com est cil hauz hom qui nos a longuement serviz , e si n'en savions mot .
» Adonc conterent li chevalier a Eustace le comendement l'emperere , e le vestirent de precieuses robes , puis monterent e se mistrent a la voie .
Totes les bones genz d'iluec entor le convoierent a grant joie ; au departir , il les beisa e acola e comenda a Dieu .
Que qu'il aloient chevauchant , il lor conta por quoi il estoit apelez Eustaces , e lor descovri totes les aventures qui li estoient avenues puis qu'il ne le virent mes .
Tant errerent par lor jornees qu'il vindrent en quinze jorz a l'empereor .
Li dui chevaler alerent avant , si noncierent que Placidas estoit venuz .
Li empereres ala encontre lui a grant joie , si le beisa e acola , e li demanda em plorant por quoi il se departi de lui si sodainement .
Eustaces comença a conter a l'empereor e a toz les senators coment sa fame li fu tolue en la mer e coment ses enfanz furent devoré de bestes sauvages e tote sa dolor e sa mesestance li conta .
Grant joie e grand baudor ot par tote la cité de Rome .
Li empereres li ceinst le baudré e le fist mestre des chevaliers ausi come devant .
Eustaces esgarda le nombre e conut bien la force e le pooir as chevalers , si vit bien qu'il n'avoient foison a lor anemis refraindre ; lors comanda querre e aüner soldoiers par les viles e par les citez .
Il avint que de cele terre ou si fill estoient durent envoier deus bachelers en soudees , que cil de la terre s'acorderent que l'en i envoiast les deus jovenceaus por ce qu'il estoient avolé e estrange ; e il i alerent volentiers por ostoier , e grant e fort e juene estoient e de bele façon .
Qant tuit li soudoier furent assemblé e amené devant le mestre des chevaliers , il mercha chascun e seigna en l'espaule .
Mes les deus jovenceax , qui estoient grant e gent e juene e bel sor toz les autres de façon e de cors able , establi il toz premiers a lui servir , car il les conut a franz homes e a gentix e de cuer e de cors , ses prist a amer e comenda qu'il fussent de sa table .
Emprés , qant il ot son afere atorné , il s'esmut a aler en bataille ; e que iroie je lonc conte feisant ? tote la terre que li barbarin avoient saisie , il la delivra ; e qant il ot mis au desoz ses anemis , il passa un flueve qui avoit non Ydaspis .
Il ala avant e s'en passa en la terre as barbarins e gasta tot le païs .
Encor vost il outre aler , si ala tant , si com Nostre Sires plot , qu'il vint la ou sa fame estoit , que Nostre Sires avoit bien e netement gardee de la compaignie au marinier .
La dame estoit treite a une part tote sole en un jardin , ou ele avoit fet une loge a sei esconser e herbergier .
Li mestres des chevaliers vint , si sejorna trois jorz por son ost fere reposer , car li leu estoit beax e plaisanz e plains de tot delit e de tot solaz .
Or avint aventure que li paveillons au mestre des chevaliers fu tenduz pres del jardin ou la dame estoit , e li dui enfant se herbergerent en la loge lor mere ; mes ne savoient que lor mere fust .
Un jor , entor midi , se seoient li enfant e jooient ensemble , e contoient de lor enfances , car il avoient bien en memoire qant qu'il lor estoit pieça avenu .
Lor mere se seoit encontr'ex , qui escoutoit ententivement qant qu'il disoient .
Li ainznez freres disoit au plus juene : « Qant j'estoie , dist il , enfes , moi menbre bien , e toz jorz m'en menbrera , que mes peres estoit mestres des chevaliers e ma mere ere avenant dame e bele d'une grant beauté .
Mes peres avoit deus enfanz , moi et un autre menor de moi , qui molt estoit beaus enfes .
Il nos pristrent ambedous , si s'en partirent nuitantre de lor meison e s'en alererit jusqu'a la mer , ou troverent une nef aparelliee .
Nos i entrames tuit ensemble ; je ne sai ou il voloient aler .
Qant nos en issimes , nostre mere ne vint pas avec nos , si ne sai coment ele fu leissiee en la mer .
Mes nostre peres , qui ambedeus nos portoit , s'en aloit plorant , e qant il vint a un flueve , il trossa sor ses espaules mon menor frere , e ançois qu'il a moi repairast , uns lions sailli del bois qui m'engola e porta en sa gueule , si se feri el bois .
Mes li pastor geterent lor bastons e huerent lor chiens , si me rescostrent au lion , e j'ai esté noriz en cele vilete , si granz con je sui , si con tu sez bien .
Ne onques puis n'oï ne vent ne voie de mon pere ne de ma mere ne de mon frere .
» Qant li juenes freres ot ensi le greignor parler , si sailli em piez , e comence a plorer , puis dist : « Par le deu as crestiens , ce m'est avis que nos somes frere , car cil qui m'ont norri m'ont , maintes foiz reprochié qu'il m'escostrent a un leu .
» La mere , qui ce ot e voit , entendi bien qant qu'il avoient dit jusqu'a la nef ou ele fu tolue , e estoit en grant pensee que ce ne fussent par aventure si enfant , e por ce meesmement qu'il avoient dit que lor peres avoit esté mestres des chevaliers e que lor mere fu leissiee en la mer , si souffri jusq'a l'endemain qu'ele vint au mestre des chevaliers , si l'aresna e dist : « Por Deu , te pri , beau dolz sire : je sui de la terre as Romains e fui ça amenee en chaitivoisons .
Sire , remoine moi en mon païs .
» Que qu'ele parloit a lui , ele esgarda viselment , si aperçut un seing que ses mariz soloit avoir ; a ce le reconut , mes ne s'osa a lui descovrir , e si ne se pot ele mie tenir longuement qu'ele ne li chaïst as piez , e qu'ele ne li deist : « Beau sire , ne te poist por Deu se je parol a toi , mes escoute moi , e si me reconte un poi de ta vie , car je cuit que tu es Placidas le mestre des chevaliers , qui puis fu apelez Eustaces , qant li Sauverre del monde le trest e rapela a soi par le cerf e gita de sa mescreantise ; e quant il fu chaüz en temptations , il prist sa fame , ce fui je , e ses deus enfanz , Agapion e Teospiton , si s'en ala vers Egipte .
Mes quant nos estions en la mer , li mariniers cruex e de mal afere me retint por le loier de la nef , si m'amena en cest païs , e Dex le set , qui m'est bon tesmoing , qu'il ne m'a fet , ne il ne autres jusq'au jor d'ui , ne deshonesté ne vilenie .
Or t'ai je dit bones enseignes ; se tu les reconois , di le moi , je t'en conjur , par la foi Jhesu Crist , ton Sauveor .
» Qant Eustaces ot ce oï , il la regarda entre deus ielz , si la reconut , e de la grant joie qu'il ot , comença a plorer a grosses lermes .
Lors la corut embracier e basier e acoler , e mercierent ambedui mult le Sauveor del monde , qui en toz leus valt e aide a ses menistres e les delivre de dolor e de mesestance : qui Dex velt aidier , nus ne li puet nuire .
Lors li dist la dame : « Beau sire , ou sont nostre enfant ? - Dame , dist il , bestes sauvages les ont devorez .
» Puis li aconta coment il les avoit perduz .
« Or mercions , dist la dame , Nostre Seignor Jhesu Crist , car tot ausi com il a fet par sa bonté que li uns de nos a reconeu l'autre , tot ausi nos donra il par sa grace que nos reconoistrons noz enfanz .
» Lors li dist Eustaces : « Donc ne te di je que bestes sauvages les ont devorez ? - Ne vos esmaiez , sire , dist la dame , car qant je me seoie ier en cel jardin , je escoutai deus damoiseax qui parloient de lor enfances , si sai je bien a ce que j'oï , qu'il sunt nostre fill .
Il meismes ne savoient pas qu'il fussent frere , fors par les paroles au greignor , qui en dist bones enseignes ; veez ore com Nostre Sires est de grant pitié plains e de grant douçor , qui a fet reconoistre l'un a l'autre .
Sire , apelez les , e si lor demandez .
» Eustaces apela tantost les deus damoiseax , si lor demanda qui il estoient .
Il lor conterent tot de chief en autre totes lor aventures si come nos l'avons devant conté .
Lors sot Eustaces qu'il estoient si enfant , e les corut embracier e l'un e l'autre e la mere autressi .
Ambedui se pendoient au col de lor enfanz e mercierent Nostre Seignor e loerent des l'ore de tierce jusq'a midi por la joie de si bele aventure , por les trovez e por la trovee .
La novele s'en ala par tote l'ost , e tuit cil de l'ost s'i assemblerent , qu'il lor sembla merveille , e firent feste e joie grant que por cele troveüre que por la victoire qu'il avoient eue de lor anemis .
Lendemain firent il encore greignor feste e greignor joie , e rendirent graces e merciz a Nostre Seignor qui , par sa grant pitié e par sa grant misericorde , les avoit fet entretrover .
Qant il orent tote destruite cele gent barbarine , e degasté le païs , il s'en retornerent a grant joie e a grant honor e aporterent despoilles a grant foison e granz proies e amenerent chaitis a grant foison .
Mes il avint , ançois que Eustaces fust repairiez , que Traiens , li empereres , ala de vie a mort , e assist en un autre en liu de lui , qui ot a non Adrians , paiens cruels e de mal afere e pires assez que cil devant .
Qant Eustaches fu repairiez , li empereres lor ala a l'encontre , c'est la costume as Romains , - e fist grant feste e grant joie de la victoire qu'il orent eue .
Li mangiers fu appareilliez e les tables mises ; li chevalier assistrent , e li empereres demandoit totes veies sor table a Eustace coment il s'estoit contenuz en la guerre , e coment il avoit trovee sa fame e ses enfanz , si en dura plus longuement li mangiers .
L'endemain ala li empereres au temple por fere sacrefice a ses ydres , e por mercier les damedex de la victoire .
Li empereres entra el temple Apollin , son deu , mes Eustaces n'i entra pas , ainz se trest arrieres , si remest defors .
Li empereres l'apela e li demanda por quoi il ne feisoit sacrefice as dex , qui li avoient donee la victoire , e par cui il avoit trové e sa fame e ses enfanz .
Eustaces respondit ensi al empereor : « Je aor le mien Seignor , Jhesu Crist : a lui faz je sacrefices e oroisons e proieres ; a lui rent je graces e merciz , qu'il a eu de moi pitié , e m'a visité en mes tribulations e m'a rendu mes pertes e mes domages .
Autre deu ne croi je , ne ne serf , ne n'aor fors celui del ciel qui fet les miracles e les merveilles tex com il velt .
» Lors fu li empereres iriez e marriz , si li fist desceindre le baudré , por ce qu'il aloit contre la loi de Rome , puis les fist toz qatre ester devant lui , si les menaça e questiona fortment ; mes tot ce ne li valut rien .
Qant ce vit li tiranz qu'il ne les porroit escroller ne giter de lor creance , il comenda qu'il fussent tuit quatre mené en l'areine , e qu'en lor leissast corre un lion sauvage .
L'areinne si estoit une mult grant place en Rome , ou li vallet jooient a l'escremie e les damoiseles i faisoient lor bauz e lor queroles ; li damoisel i poignoient lor chevax , li champion i donoient les cox l'empereor , e li bacheler i jooient a l'escremie as borreaus e as talevaz : por tex jeus e por autres s'assembloient iluec as festes cil de la cité .
Li comendemenz l'empereor fu fez , e Eustaces i fu menez , e sa fame e si enfant , puis lor leissa l'en corre le lion sauvage .
Mes si tost come li lions fu pres des amis Nostre Seignor , il beissa le chief , si lor enclina e aora , puis s'en departi e s'en issi de l'areine .
Ce tint li empereres a grant merveille que li lions nes avoit toz devorez .
Mes onques por ce ne lor chaï somme de dos , car il fist fere un rez merveilleus , dont il embrasa tot un buef d'arain , puis fist les quatre Deu amis giter dedenz .
Tot le pueple crestien e li paien s'asemblerent por veoir coment les metroit en cel torment .
Mes ainz qu'il i fussent mis , il proierent e requistrent mult doucement lor maufeitors qu'il lor donassent solement tant de respit qu'il eussent fet lor oroison , e cil si firent .
Lors tendirent il lor mains jointes vers le ciel e firent tel oroison comme je vos dirai .
« Dex , qui as tot le pooir e tote la vertu , que onques hom ne pot veoir en ta deité e que nos avons veu , ensi come tu devisas , aprés noz dolors e noz temptations e aprés noz pertes e noz domages , nos somes retrové e raüné assemble , si recevons por noz guerredons la compaignie des sainz .
Beau sire , tot ensi come li troi enfant de Babiloine furent esprové en la forneise e se proverent si bien qu'onques ne te renoierent , ensi nos esprueve en ceste esprueve que nos soions si bien esprové que nos te rendons en cest torment nos ames netes e esmerees e que nos i fenissons nostre vie ; e que noz reliques , Sire , aient tel grace que tuit cil qui nos aoreront en memoire e nos requerront de bon cuer e qui honor nos porteront aient part e compaignie o nos lassus el ciel e ça aval en terre planté de toz biens .
S'il sunt en perill de mer o d'autre eve e il te reclaiment de par nos , delivre les de toz perilz .
S'il chient en pechiez mortex , s'il en vienent a veraie repentence , aies merci d'els e a toz cels qui por toi nos honorront , e toi glorefieront , done lor secors e aide a toz lor besoin ; e si te pri , Sire , que cist feus ardanz deviegne fine rosee , e qant les ames partiront de noz cors , que nos soions mis ensemble , e que li cors ne soient desevré .
» Que qu'il parloient ensi , ez vos une voiz , qui li vint del ciel , si li dist : « Ensi sera il come vos l'avez requis e encor assez plus , por ce que vos estes bien esprové en temptations e espurgiez come ors en forneise .
Vos changereiz plors a ris e meseses a deliz e les dolors del siegle a la joie de paradis .
» Qant li Deu ami orent oï cele novele , si se ferirent a grant joie el buef d'arain , e tantost li feus devint douz e soef ausi come rosee , e randirent en chantant e en Deu loant lor boneurees d'ames a Damedeu .
Si poïst en veoir ilec hautes merveilles , qu'il gisoient el mi leu del feu come il feissent en un lit de roses ne ne paroit a chevol ne a robe qu'il eussent arsure de feu ne de flambe .
Trois jorz aprés vint li empereres ilueques e comanda qu'en li ovrist le buef d'arain por veoir comment li Deu ami estoient atorné Qant il virent les cors , il quiderent qu'il vesquissent encore , si les trestrent fors si les mistrent sor terre .
Mes durement furent esbahi , e a grant merveille lor vint de ce qu'il ne virent ne fil de robe ne chevol maumis , ançois estoient li cors plus blans que neis negiee e plus resplandissanz que li rais de soleill .
Li empereres , de la peor qu'il ot , s'en foï en son palés , e tuit cil qu'iluec estoient s'escrierent a haute voiz : « Granz e puissanz est li dex as crestiens , e il n'est dex fors lui , qui tex vertuz fet e tex miracles qant il velt .
» Li crestien vindrent en repost querre les cors des amis Nostre Seignor , si les porterent honoreement en mult beau leu , e qant il virent leu e tens , il firent un oratoire ou il les mistrent a grant honor , e firent la feste des bonaurez martirs es kalendes de novembre .
Tex est la vie e tex est la fins del bonauré saint Eustace e de ses compaignons , e bien sachiez que tuit cil qui l'avront en memoire , e qui les honoreront en terre , e les apeleront a lor besoing , soit por perill de cors , soit por perill d'ame , il avront hastif conseill e hastive aide por qu'il soient verai repentant e verai confes .
Car cest don li dona Nostre Sires , qui vivit et regnat per omnia secula saeculorum .
Amen .
EXPLICIT LA VIE SAINT EUSTACE .