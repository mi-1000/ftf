Prologus .
Ad mes mains est venuz novelement uns luvres , li ques est diz Sinonimes ; la forme del qel amonesta a mon corage a fare une plainte e mo ou e toz chaitis .
Je en ell o pais changiéz dis ne mies del sens d'icel ovre , mais del mien .
O tu , hom , quiunqes tu es , leis et parleis volentirs icès ; et dentrementres laes adversitez del munde te tochent , enquir toi meïmes par esgardét jugement , si saverés qui tu sofres içales par trédroit wardon .
Dous persones sunt in cès escrit , li Hom ingemischans et la Raisons qui l'simont .
Incipit dialogus beati ambrosii anime conquerentis et rationis consolantis .
Homo .
M'anime est en anguise , et mes espiriz est chauféz , et mes curs est periliz .
L'anguse de mon corage me possis , et l'anguse de mon corage me tormente .
Evironéz soui de mais , asiiéz de miseres , enclos d'aversitéz , avironez de chaitivetéz , coverz de malaürtéz , apressé d'angusses .
En nul lo n'atroiz di si gran mal refugii , ni de si grant dolor provoance .
Nem pues avoir demunstrement d'eschaper misere , nen ai provance d'amenrir ma dolor , nen atroiz trace de fuir la mort .
Par tot me porsè malaürtéz , ma misere ni mi deverpist ; ou que je fui mé mal me porsoeve .
Ou que je me torne , li fais de mé mas me porsevent ; ne pois fuir mes mais neskes l'umbre de mon cors .
Ju suis homo de mesconuiz non , d'oscure cognoseance , de base esclate , par moi et a moi tam solement cognuiz ; unques homme ma ne fis , et nulu unques ne detrais , unques a homo contrare ne fui , nullu moleste n'ai fait , a nulu n'ai esté passibles , chis toz hommes ai viscu sen complente : trestu s'enforcent destrure ma vie , et fremissent et forsenne encontre moi .
Par asenblée main portent encontre moi les perilz , et si trahent a mon torment ; si me monent et m'apelent a perilsce .
Nus ne me defent a salut , nuns nen ajoste defendement , nuns ni mi donent deffendeme avee , nuns ne secort a mes mas ; divirpit suiz de toz .
Qui unques me vait , ou me fuit ou par aventure me porseut .
Il m'esgardent tuit cumme chatif , et parolent a moit ni sa qel boisie par pasibles paroles , par soés paroles aornent lor reponue malice .
Altre chose matent fors par boche , et altre porpensent en curs ; cel qu'il prometent par diz , destruent par ovre .
Si vunt par vinimé corage desoz l'abit di pieté , et cuvrent lor malice par la color de bonté .
Vosotét reponent par simplicitét , amisté fignent par bosie , et demonstrent par viare qu'il ne funt pas en cuir .
A cu croes tu ? A cu ajoste tu fai ? Quel visin sentes tu de fai ? Nuns ne set avoir foit .
Ou est foit ? peri est , tollue est ; et nului nen est seüre foit .
Si loauté est nianz et nulle vertéz de jugement nun est , si droiture est disjetée et non est trovée , si justice est deneie a toz : les lois perissent , jujant l'avarice ; drotures ne valent niant par amor de cuvise ; li loir et les dones portent forces as lois ; partot vaint richace , et jugement est venaus .
Nulle paor n'est a lois , nulle paors n'est de jugement : sen pone est li congiéz de mal vivre .
Nus ne contradist as pechanz , nus ne vange felonie ; toz blasmes maint .
Li felon sunt salf , li innocent perissent .
Li bon unt disate , li prochié abundent , et li escumenié sunt possant .
Li felun sunt lié et onoré , li juste sunt deceü et dolanté et em plor .
Sen cause et sen crime contrajetent et amatent a moi blasme , lient encontra moi lor noz , atornent en moi leu de suspiciun .
En blasme et en peril me moinent , amatent a moi lou blasmes ke je ne sai del quel .
Nule chose n'est esquise , nule aut vertet nen est chachie nen atrové : nekedant ne reposent findre , mais contra me aparrelier fas tesmonege ; ne cesent de contrajetir li acusor , ne finent de dampner li envioz et la fause des tesmonz : et je innocenz suy menéz a mort .
D'un mesmes consel et d'une companie sunt li tesmun , li jujor et li acusor .
Les reprochiéz jujors oposent , les temon contrejate en cui tesmonage unt lor fiace .
Nus ne s'en vait d'iceos , ne ne discorde ; nu ne refuse lor consel .
A qui dirai ? Cui requereai ? Cui demanderai consel ? Em cui meterai mon corage ? Haï soi a toz ; devirpit de la charité de toz ; ensus de toz de soi me dejetent tuit ; tuit me font beste par abomination .
Tuit me horisent , et refusent , et portedent escumengement .
Je voil fuir a os , mais il me menacent .
Je cuveit deprier lor piez , mas il me fuient , contrarient et heent .
Je's voil avoir propices em proant , mais ill me sunt plus moleste .
Nekedant a la fie s'acompagne a moi par fonte carité ne mie por conforte , mas por asaïr .
Fintement parolent , et lor coisier n'est pas simples .
Il quirent que il manifeiscent , et quel chose ill me deçovent .
Mais je , encliné lo chif , humilié lo viare , dimise la faiçon , mi tace et si permagne en l'emcomencé silence .
J'a mis varde , et signacle a doné a ma boche ; ma voisce et ma parole ai repressée et ma langue restroite de parler ; et nes de bien entervéz me tois ge : kar miez voil coisier as reprochiéz que .
Mais il ne reposent , et plus forsanne , et plus et plus porsevent moi ferut , et trabuchent sor moy .
Resonent sor moi par clamors ; em mai jetent envoisement blasmes ; par voiz , par quvise , par resonemenz sallent sor moi , par aoverte voiz jatent sor moi orguelous diz et reprochent .
D'atrui porvochier , tuit sunt commeüt sor moi , tui forsennent em moi , tui entendent em mon torment , tui apparellent lor mains em ma mort .
Je chatis en si grant docta et si grant paor sui porriz , je chaitis sui empaliz , je dimè morz suis afleveliéz .
Mes curs est enmarcit , j'eschaufe et puris par pavor ; trenblement et pavors unt quassée m'anme .
Ensi sui botéz en essil et damnéz par essil , et plor la poine d'essil , et gemis la dampnation d'essil .
Amenéz sui a lien de servitut , apresséz par fais de serjantie , sumis a ovre de serjant ; en froidor , et noif , et trop grant langor , et noires tempestez , en tot travail , et toz periz sui mis .
Après les damages des bins , après la perde de totes choses , soi faiz besongnos , povres et aflavilliéz .
J'ai besogne , je mendie , je malaürois aüvertement demant mon vivre , et nus n'adrace sai main a moi bosengnant .
Tuit me despisent mendiant , ne ne saolent de lor miates lou famillant ; nuns n'espant ses gottes de refrigere en la boche de soillant ; nuns ne denet a moi nes une petite rosée d'aigue : kar je sui fayz a toz hahynos .
Tui me despisent cumme rugnois , et derachent cumme flarant , et enhorrisent cumme lipros de fiens et de boes .
Li tormant ne defaillent , ne ja nin i ait moins .
Chascum jor est plus cruirtéz , et a dariens li torment li tormentor descirent mon cors par tormant , et depecent mes entrailles et mes membres en  manieres des poines .
Quicunque cruer chose il puient , porpensent sor moi ; par mil poines tormentétz , sumis a mil tormenz et disciriéz .
Ma chars est purie , detallie par plaies ; meu costét tos tens espandent porroture ; meu descirit menbre decorrent de porreture .
Enseble les plors et les larmes decort li sans , li ques n'es pas despas des larmes mas des plais .
Je chatis sui consuméz en dolor , mes cors et mes corages defait en dolor .
Ma pense est vencue et m'anime est devant close par dolor .
Mentes choses ai sofert ke ne font a sofrir , mente agres choses a sustenui , mente tenceon a portée : unques si gris et si cruir plai ne ceü , feruz sui par subiten destruiment , et apresséz par astrange plaie ; la misere m'at apressei subitenement .
Niant sapant li subitens destruamenz et aventure m'ont ascravantét .
Chatis , por koi sui je néz et jetéz en ceste mortel vie ou en ceste chative vie ? Por koi , chatis , ai veü ceste lumire , et encontrét li naschemenz de cestee vie a moi chatif ? La mee volenté usise isnelement del sicle ! Et , cum k'is te plaist , laiséz par ancune raison , m'en alase del siecle ! et a moi covaitant morrir leüst endroit a jesir , kar annois de vivre est a moi et desiers de morir ! La sole morz plais ; mais , je chatis , entent et a la vie tart .
O tu , morz , cumme es dolce a chaitis ! Cum suis as vivant amerement ! Cum es joose as dolanz et as ploranz ! Or aproche li conforz de la grie mort a grant mal de la vie ! Li repois de sepulture done fin de misere ! et si la morz de vie ne vient , siveas non la morz de misere s'encomencest et mate fin des mais et termine des miseres , et tollet tote chativité ! Mioz est bien morir que mal vivre , et niant estre que a estre malaüros ! A l'esgardement des mess miseres , cu je les morz estre plus aüros que les vivantz .
Les pri : Aspargniz a ma dolor et a mon plor ! Pardenéz a mon anguise ! Denéz me , pardenéz a mes dolors ! Ne voil estre commeüt encontre moi en si grant dolors .
Kar je plagne ma batuire , deplor ma misere , et plor la privée pastilence di chaitivitét ; et dolor m'aministre plusors choses .
Je , chaitis , ne pois estre confortéz , kar mas dolors est nianz sofranz , et mes plors est sainz fin , en nule manire n'est plaie asuagie .
Nule fins est as larmes et des dolors ; nule fiance n'est ja de corage , ni puit ja sofrir li corages , et vencuz est et cheüz par miseres .
Ratio .
O tu , hom ! por ko difies tu de ton corage ? et si granment es aflavelliz par penses ? et confus en ton corage ? et digetiz par tanz descoragement ? et es humiliéz en contrarioses choses ? Lassce et bote en sus de toi tristace , et ne soies dolanz .
Ne soujeces ne ne dener leu a dolantei .
Debote et esclou dolor de ton corage , retien la force de dolor .
Ne perseverer mies en dolor , venc et sormonte la dolor del corage et de la panse .
Homo .
En quel manire ? par quel covent ? comment ? con fatement ? par quel raison ? par quel art ? par quel consel ? par quel engeng ? Ratio .
Par tote ovre , et force , et art , et raison , et consel , et engeng , et vertuit , et par tot enchacement .
Prent lute encontre les temperaus dolantez .
Sofranment et par eugal corage sofre totes contrares choses .
Nen entendre a ta sole aventure .
Ne doies pas penser a ta sole adversitét ne de ta sole misere : esgarde les semblanz aventures des atres , et entent les miseres d'iceous a ques avient ancune chose agrement .
Quant tu rimembres les maus astrenges , plus soef portes les tiens , kar li exanple des atres t'alegent la dolor ; li hom est confortéz plus ligierement par astrenges mas .
Por ko encuses tu tes trés cruirs jugemenz , et plores tant por la cause de ton peril ? Teu torment ne sunt pas novel ; exanple és de ta misere : quant homme unt sofert tes aventures et tes perilz ? Ceu que sofraule chose est avenuz a menz , fait a sofrir a un sofranment .
La poene de ceste vie est briés , et cil qui est tormentéz est mortés .
La tribulations de cest tens at fin ; totes les choses del secle trespassent et ne mainent mies .
Tot qui vient ne puit ester .
Nule chose n'est longement en la vie de l'umme , ne si longe ki ne fineiscet en brif tens ; tote riens soz cel at sa fin .
Ne puit estre ki soies hom et ne sofres anguisses : dolors et tristace sunt communes choses a toz .
Nos sofruns toit en cest secle par senblant aventure ; nuns n'est parmingnalment sens partie de mal , et que ne se dollet en cest secle .
Nus n'est mis en ceste vie qui ne sospire : « Totes choses sunt plenes des mais ! » Entremas le raison a toy , et soies parcinirs , et venket toi raisons .
Atempre to corage et confarme t'anime par raison , li quele rapresse la force de si grant plor : n'aies dote de nul peril par confarmé corage .
Par mentes tribulations nos covient entrer o regne Deu .
Les passions de cest tens ne sunt pas dignes a la glore qui est a avenir .
Ceu qui ore est est temperas chose et ligire , ensi cum les tribulations en nos ; ce qui parmingnable est sor mesure est , li haiz faz de glore .
Li tribulations et les apressures de ceste vie sunt utles .
Li mavistiz des maus ne t'ocit pas , mais t'enstrut ; l'aversitéz des mavaz ne te dejetet pas , mas t'enlivet ; li humene temptacions t'arguet , ne t'ocit mies .
Tant cum nos suns tormentét en cest secle , tant suns confarmé ou parmignaule ; tant cum nos or plorons , tant enjoïrons el secle qui est a avenir .
Si ci suns trivlei par flaès , atrové suns espurgié el jujement .
Deus nevret totens isci ceos qu'il aperellet a la parmingnant salut .
Li ors est provéz en la fornase qu'il soit senz ordéz : et tu es espurgiz par la fornase de triblation , ki purs apperes .
De persecutions es favergiz , ki de tote orde de pechi soes espurgiz : tot que tu sofres , est esprovemenz .
Por ce ne murmurer pas , nen aphetes , ne dies : « Por qoi sofre je mas ? » Mais di : « Pechi ai et reçu si cum dignes estoe ; ancor ne sen je pas egal venjance de mon pechi ; moins me conois feru que je ne dotase ; selunc la manire del crimine est menres li wardons de venjance ; selunc la diserte des pechiz , est desugas la cause des poines : li torment ne sunt pas si grant cum li pechi .
» Kar plus tarie Deu qui murmuret ens batures , plus porvoche la forsennerie de Deu , et amoncele l'ire de l'indignation Dammedeu : mais qui les adversetéz sustient sofranment , apasente plus tost Deu .
Kar si vues estre espurgiz , accuse to en la poene et loe la justie Deu .
A espurgemenz te profetet , si çu que tu sofres atornes a la justice Deu , et por ta denée misere humbles averés glorifiit Deu .
Kar Deus te chastoit , et t'argue par flael de pi chastiement ; et qui esparnant te rapelevet a so , firant huche qui tu reperes .
Pense , hom , toz les tormenz do munde , et les poines do secle , et les dolors des tormenz , les aspritéz des dolors , et tot mat en l'esgart d'enfer : s'irt ligir tot que tu sofres .
Si tu criens , dote içales poenes : kar si çaz sunt temperaus , çale sunt sen fin .
En çaz s'en vunt li tormant , morant ; et en çales sosentret parmignaule dolors .
Si tu es convertiz , amademenz est çu que tu sofres , kar li flael asovent lo converti des pechiz , et li porfetent a purgation les enchaçant plaies .
Kar qui ci est chastiéz , la est delivréz ; et qui ne sunt amendé desoz lo flael , sunt damné en ceste temperal poene et la parmingnant ; et sunt jugé prumirs en cest secle et la en celu qui est a avenir .
A içaz est dovle poene et dovle bature , car ci unt l'encomencement des tormenz , et après lai la perfection des poines .
Hom , saches nus ne te puit contrarier , si Deus ne otroevet pohosté a tes aversares .
Tot que t'avient ne vient sens la volenté de Deu .
La postéz de Deu est denei sor toy par lo congiét Deu .
Qui te contrarient funt lo conseil de Deu .
Li mains Deu te donét a paine , et si indignacions te commandét tormenter .
Il coreciéz te comandét esprover toz mas ; kar ceu que t'es debrisiéz par flovotéz de ton cors , et aflaveliz par enfartéz de ta char , et par aguilenemenz des languors , par angusse de panse , par passions de t'anime , par envaïsant batalle d'espiritz , te done divine justice por ton pechié , et por ta colpe lo t'aporte divine sentence de jujement ; kar tote contrarietéz de chosses est commote par diserte de tes pechiéz .
Tes armes combatent encotre toi ; tu es navréz par tes saetes et tes darz .
Kar par cen que t'és pechié , es tormentéz : enseüt és la char , flaeléz es en char ; en içale gemis , en laquele tu pechis ; en içale es tormentéz ; en içale t'es jujementz de torment , laquele te fu cause de pechié ; de cen comperes les tormentz dun t'es chaüz en vices .
Esquir ta conciance , entent ta panse , esprove toi ; a toi paroce tes curs , engarde ta deserte : par droit es arguéz , par juste jugement es jugiéz , droite tempestéz te detrivlet , poine de justice t'apresse .
Kar tu ne fas niant de bien ; niant de droiture te coise , nule riem sancte es en toi , nianz d'anguse , nule memore de dignité .
Esgarde si tu és en toi ce que seu : chaken jor peches , et dechiés , et trabuchales vas en peis ; t'elacions ne se raisiet .
Li orgueuz de l'orguilous nen est demis , ta vantace n'est retraite .
Nes forsennerie te ravist ; mautelent t'enflamment , huchors te commuet .
Indignations te commuit ; apariliz es adès a ire , outre mesure t'aïres , et es commuiz par forsennerie de ton corage .
Acustumirs estre envios as bons et as melors , as estranges aürtez et astranges vertuz , a cui nen és tu jethei male renommei ? Decevables , niant estables , envious , aschars , tenaules , briins , niant humains , et sens fruit , in toi nen est misericorde .
Chaüz es en cuvise del siecle , tu ars en terrene amor .
T'asenble choses que sunt a perir ; ne sés finir les cuvisses de ta saif .
Chaskun jor t'envolepes de novès pechiéz et noveles falonies , et acras les vièz .
Tu ne destruit falonie , mais l'emlesges ; ne ja ne saoles la flamme dol luxurios cuivise .
O malauiros toi ! ne te hotoit il estre aspars par maintes luxures ? Enspris , avoteres , luxurios , ensi perseveres en cel torment et en luxures et en charnal amor ? Lais ! cum longemant , et de kequant , et a quel fin te trarét ces encorse luxure ? Ja a la parfin repose pechier et de la filenie ! Acune faie mue tes males mors en mièz ; ne volles longement estre chaitis ; mat fin a tes pechiéz et loi è ta felonie .
Ta colpe ait mesure et ta falonie terme .
Esgarde la grandace de tes pechiéz , et , siveas non , batuz conois tes colpes .
Amende tan cum és lo tens ; ne ja ne valles en pis pechant .
Homo .
Las moi , malaüros ! chatif ! Ne savoie que je fusse feruz par m'iniquitét , et jujéz par ma deserte , et ke cest jujemenz fust de ma mavaise justice .
Tu lo m'é manifesté , et demonstré , et fesis conosant ; par toi ai coneüt ce que je ne savoie .
Je lo sa por cer ; n'est plus reposz a moi ; manifest est et asez coneü et esgardé ; n'est mais obscur a moi ne dotose chose , et ja nen est reponu a moi .
Ratio .
O tu , hom , de c'est tote ceste misere , et ceste agrace , ceste cruz , ceste poine .
Les chauses de tes pechiz sunt atenuies ; ceste langors n'est pas d'aventure , mas de propre colpe ; ceste enfartéz est de ta propre iniquité .
Semblet il dunc autre ? Ou quides to ? Ou sens to ? Ou juges tu ? Ou amaz los tu a atre chose ? Homo .
Certes niant .
Nule chose de tot en tot n'ai ke je pue dire encontre .
Je crei a la vertei , nel puis deneir , et jel rejeïs .
Qui dote icest ? qui denoie ice ? Ratio .
Si ensi est , si tu l'és por cert , por esgardét et enquis , oste te iniquité , remuf de toi ton blasme .
Restrin toi de ton mal vice de vanitei , et te retrai de pechié ; fui lo cultivement de vice et la laide vie de vanité , leve les maus de l'ancine vie par ceste pure vie .
Homo .
Bien dis , bien ensegnes , bien enstrus , bien semons , bien amonestes .
Mais je desireve estre asos des liens de pechieit , et fuir par mun corage , et estre retrait de la male custume , et sormonter lo trés felon us ; mas mot est grès chose ventre la custume de pechié , et li mavas us a poines est destruiz .
Li assiduès custume et li cunstinuéz us est tornéz en nature .
Li corages estroiz de felonies a poines puit estre raiét d'içales .
Si grant sunt mé vice n'em puis estre raiéz ; a poines croi mes pechiéz destruire par acuen espasce de tens .
De mon gré ai corrompu moi chaitif ça avant ; par mon spoine estude m'ai conchié ja de pece ; pardeu m'a primerement par mon propre jujement ; par ma propre volenté m'a vastei .
Bons estoie , de gré sui chaüz ; frans estoie , de mon gré sui faiz datres de mort .
Malavoros , je meïmes prumerement de mon gré aparilai a moi pechié ; je primiers enbraçai l'okeson de pechier : et je sui tenuz estroit par l'avanture de pechiét .
Li male custume m'ét emploi griement , et fait a soi droit et loi em moi .
Ensi peche je , quam je ne sai , par la custume de pechir ; et quam je ne voil , encor é l'us de pechiet .
Je voil bin faire , mais li acustumét desir ne me laisent ; je m'enforz aler encontre lo mavais us , mais je sui grevéz par lo desier de la char .
Li amors me drace a justice .
Ratio .
Relucta encontre mauvaise custume de pechié , et recombat par tota ta vertu .
Venc lo charnal us , nes par dolor , et la nosant custume ; ja sace zo par grietet , aresta au mavais us .
Devant met a tei lo fu del parmanable torment contre l'ardor de ceste char .
La remanbrance do durant torment sormonce ta calor ; la memore de l'ardor d'enfer escloent l'ardor de luxure ; la poine de fornicacions venquent li paors del plus grief torment ; li plus forz dolors sormunt la menor : soframent porterés les legiers , se tu recordes les gries .
Li sanblance de l'avenir jujemant seit devant tez oiz ; porvoi que tu és a sofrir en avant ; porpanse l'avenir sentence de Dé , et redote lo jugemant de Dé a avenir sor tei .
Li paors d'enfer et de poines te poante et te retrace de colpe .
Esgarde chaüm jor la fin de ta via : totes hores , aies la mort devant tai et l'avenemant des paines ; remanbre toi del niant cer jor de ta mort , seies cusencenos que ne soies raviz subitainemant .
Chascun jor aproche li darains jorz ; chascun jor nos tot de la via ; adès nos hastons a la mort et au terme de via , et sons mené par decorranz momanz a fin .
Ne savons que nos avennet oe , et se li mors require anoit nostre arme .
Nostre fins es reponue a nos , et li mesconosance de l'avenir esue est niant certe a nos .
Li encontre de mort est desporveüe , et li fins de toz est niant certe .
Nos nel savons , et li morz vient isnelement ; et desporveüt sons tolu et sostrait .
Dotons que cil jorz ne nos reprehengne comme li leres , et li turbins del devin jugement nos ravisse , et li subitaine morz nos hot .
Li esperiz qui esprent a pechier ravis subitanement lo pechant ; et qui inflamment les vivant as vices , les partrait tost as tormanz .
Quant homes li desporveühe fins ha ravi a la pohene de mort , et sostrait desfaillent , et sunt ostei quant il decuident morir , et ravi subitenemant a mort , et demené as parmenables tormenz ! Esgarde d'altrui tormant cui tu redotes .
Eschois la fosse ou tu vaiz altrui devant tei chaü ; redote en toi maiismemant les estranges periz ; les estranges aventures te profecent avoir fait tes periz .
Li apès del morant soit tes amandemant , et li perde des altres tes apelemant .
Li morz des felons te retrace de pechié , et li poine de colpe ; la fins des pechanz t'amance , et li morz des reprochiéz te sostrace ; la poine des felons profeite a ta salu .
Tant cum tu puiz , amande ce que tu és mal fait , et repale tai de vice et de pechié ; tant cum és lo tens et l'espace et lo congié , uche , plore et te repant , tant cum tu puiz ; et li ame est ancor el cors et tu vis , plaing , et anquesta l'avenir remede , ançois que li jorz de mort t'avance , et li parfundace t'englutisse , et enferz te ravisse , ou nus lous n'est de pardun , nule franchise de penitence , nuz congiez d'amandemant , nus recors de confession , nus retorz au pardun .
Homo .
Vor dis ;  recontes ce k'est convignable , tu m'aparoles a ce que plus m'est mestiers .
Jel sai , conu l'ai et apris .
Lo paras demant ice , et vul savoir et avoir coneü , si est esperance en confession , et fiance , et remisions , et pardons ; et si leus est reparir a justice par penetance .
Ratio .
Oïl plainemant , de tot en tot , certes , sanz dote .
La confessions saine et justifie , et done pardon as pechiéz .
Tote esperance et leus de misericorde est en confession : crohies certemant , ne doter d'esperer de la misericorde Deu .
Aies esperance et fiance en confession , ne desperer de salut , ainz sohies convertit en miez .
Car qui despere del pechié pardon , plus est dagnéz de desperacion que de la faite felonie : desperance acroist lo pechié et es pere de toz pechiéz .
Por ce t'amande , et aies esperance de pardon ; demat ton tort et ta iniquité et spere via et salut .
Nulle si granz colpe nen est qui n'ait pardon .
Car con tu soies pechieres et fel et apresséz d'orz crimnes , li leus de penitence ne t'est ja deniéz : la pitié de Deu socort legierement as repentanz ; par penitence est denéz pardons , et tuit li pechié ostei .
Homo .
Moi chatif ! perdu avoie esperance et fiance , et difié a mon corage ; vencuz estoit et bim près chaüz en desperance mes corages .
Or ai , et espor de la pieté de Du , et ne dot pas de sa bonté .
J'abite en esperance , et m'a endracié a esperance de pieti , et m'ai dené esperance de vie en penitance .
Si Deus m'ét revardei et aprochié a m'aïe , et m'adet amplir ce que je covoit , ce ai jugié et estaubli a faire , et ce est fichié e mon corage et n'en puit estre esraié .
Ratio .
Deus te dengne les desirées choses , et otroit a tes diseiers , et t'an fast possant , et parface ta volunté en bien , et conferme et ahust a tes disiers ; tote chose faces par Deu outrehant ! Tan con te laist et li mors atarze , ore , demande , deprihe , ne tasir , essauce ta vois , clama formant , plain tes iniquitez , les maus de tes felonies deplore ; par plors destrui ce que tu és fait mauvasemant , leve par larmes ce que t'és fait contre loi : les ploreis falonies suilent estre destrutes .
Homo .
Las moi ! malaguré anme ! en si granz pechiéz et crimines , en mentes felonies , ke plore je primiers et plangne ? ques plors , ques larmes pregne je ançois ? Memore ne sosfest a reconter les faiz de tant crimines .
Nes meu pechié m'ont aporté consentemant de dolor ; mes larmes sunt esqualies par la durace del cuir ; li corages enrediz n'ét nule compuntion ; em plor m'enime est convertie et en tristace .
Ou es tu , ave de plor ? Ou estes vos , plor ? Je vos prei , reparieiz .
Ou vos , fontaines de larmes , soiz moites : m'ennime est faites sen sens .
Ou vos , larmes , et vos , fonteines , ou vos avoiz sustrait ? Asperdoiz me par plors , et decoroiz sor ma façon , emmostiz mes faces et arosez mes jusses ; denéz moi amer plagnemant .
Entre toz sui chaüz piez et plus gravenemant ; vencu ai les paines de toz feluns par ma felonie : li enfernal torment sofesent a poines a mes mais .
Nus pechiéz n'est sor lo mien ; nulle felonie sur la meie ; je me pens plus felon de toz pechors ; nus n'es fal a ma compareson .
A droit rent les poines de la due malaürtei , et sui tribléz par tant tormenz , et de mon pechié vienent tuit li mal .
Par droit Deus denet a tormant icès choses ; par droit jugemant est revierdoné a mes pechiz et convenables changes : necedant mons m'est denei k'en é je pechié .
Li changes de mes pechiz est doné .
Ma colpe atrovei est plus dure de mes plaies , et li poine de ma dagnacions est plus legiere de mon pechié .
Ce qe je ai pechié est grevain , ce que sofre est plus liegier ; la colpe que je a fait est grevene , li vangence que je sofre est menre .
Je pens lo mal qe je ai fait , et ce que sofre n'est pas si grant : ma plaie est plus legiere del fais de mes pechiz .
Atre est de tot en tot que plus me tormante , et fait triste , que plus me destorbe , que plus m'espaetet , a coi nus mas nem est semblanz , et tote poine est desugas ; li ques chose est devant portée , et sormonte toz tormanz et trestoz mas .
Ratio .
Lassa , o tu , anma ! ce que est que tu dotes munt ? et que plus te chasteit ? que plus te debote a dolenté ? Homo .
Je dot l'amer jor et lo dur del juisse et des te .
Certes je asvuiart lo mal que je sofre , et plus est cil que remant .
Je plor ce que sofre en ceste vie ; mais je redot que ne sofre plus gris après .
Ja soit ce que je sente , jel sofre en la poine ; nequedant je dot les tormanz d'enfer de la colpe .
Li prensente poine me desire ; ja mas li a avenir me troble plus .
G est ce que soteing , je redot plus gries chose en parmanable .
Certes je doil de presantes poines , mas plus eingemis des a avenir .
Mes Deus , soscorre a moi , anz que je moire , et li mor m'avance , li enfer me ravisent , li flame m'ardet , les tenebres m'envolopent .
Sovina a mai , ançois que je m'aehais as tormanz , et soie devoréz par les foiés d'enfer , et tormentéz sens fin .
Je colpables sui aspaentéz par la paor de toin jugemant ; ton ire dot por la paor de mon pechié ; par la grandace de ma felonie , trenbables de ton advenemant , redot ma consciance .
Car si li jusz a poine sura salvéz , je , fal , ou sirai ? Ke ferai je , cum li paors del trenblable jujement sirat venuei ? Cum la cognie del jujemant sira venue , que responderay je ? K'avera je a dire , quant seray presentéz devant lo siege de Crist ? Wa ai icel jor , quant je pechai ; jel trespassa quant resprovei moi .
La moie volunté ne luxit ne ne fust néz , ne n'aparust sor moi ! O jor a dejujer , et abhominables ! jors qui n'est a dire de tot en tot , le ques me mist fors a cest secle , et avré mes enfantemanz , et les uses de mun naisement defarma ! Icel jor soi muit de lumire en tenebres ! Granz oscultéz la confunde ! parminable avuglace l'escravante ! ale perde l'estation del tens ! et soit estinte de tote memorie ! et ne soit remanbré digne en cest siecles .
Miaz me fust nianz estre nei , ne enjanréz ne creei en cest siecle , ke sofrir les parminables poines et tormanz .
Ciel et terre , et tote creature , et tuit li elemant , ploréz moi ! Universe genz , eingimis sor moi , et tanz cum poit par sentement de vie , aspandoiz sor mo lo plor .
Pechié ai crument , chaüz soi formant et griment , et repitablement .
Nus pechiéz n'est de cui ordez ne seie entachiéz .
Nulle enfartéz de vice n'es dun je n'ai trait entachemant ; nule sobitaine des ordez n'est que ne corrue en moi chaitif de tot en tot .
Excuminiéz , par toz tormanz escravantéz , niant noblamant ai frequentei la luxure d'ordei .
De grei promis ke je en bien vivoroie : ce que j'é promas , ne kardé unques .
Toz tans je reparai a pechié , et rencommencé rai icelui , et a primieres falonies ajosta adès paor .
Ne chanja unques mes morz , et miuz ne retornai des mas faiz .
Pluors ai entachié , perdanz moi maïmes , et pervertié a falonie par mauvaises mors .
Mentes anmes sunt peries par ma falonie , et maint sunt pervers fait par enxample de ma vie : je fui a me causa des mais .
Sainz homme , et li poples des sainz , oréz por moi a Deu ! si par aventure ait pieté de moi , et me reçouve , et destrue mon pechié , et oste ma folonie , et me prestei misericorde .
Car trop est iriz sor moi , et at empli sa farsoennerie em moi : tote li congpanie des sainz , deproiéz por moi ! L'ire de s'indignation at espandue sor moi por la grandace de m'iniquitét : kar les adversitéz sunt crues et les prevarications multiplies .
Wa a moi ! car je sui consumméz , et m'anime defaillie , tormenteie en tristor , trivlei em plor , atenuie en gemissemenz .
Qui repiteré de toi , o tu anme , et te consentereit , et donreit plors por toi ? Granz est tes tormenz asi con ta contricions , et si con li mers forsennas ; ta dolors asi cum li fluves enflanz .
Que tempestez n'est trabuchie sor toi , et ne sunt avenues a toi ? Totes les pesantumes des moleste et les trés trobles tempestez unt toné sor tun chief : plaine es de fluives et de tempestez , os tu anme .
Ou es tu , warde des homes , rachiteres et pastres des animes ? Por coi m'és tu despez , et tornei ta façon en sus de moi ? Por koi es tu faz lonz , os tu confor de m'anime ? Or repaire , mes Deus ! ne me oblier en fin , ne me lasier em parmignable , et ne degirpir a perdre em poistés des diables .
Ja soit ce que ta grace soit correcie , tu es pis et di metes repitances .
Nul ne degirpis , nul ne despès ne dejuges , ne refuses de misericorde , mais de grei pitance atens les pechor ki reparent .
Car quant salenos , et denei as luxures , et demonei par cuvises , sunt venu a pardon par ta bontei ! Tu és pardoné en pardons les pechiéz a menz qui nel dese : monstre aisi ta repitance em moi ; a moi sait aiuverés tes pardons ; ne doner a un ce que t'és consilié a plusors .
Je ne defent pas mes felonies , ne ne vengerai mes pechiz .
A me desplaist ke che pechai : je rejesis m'error , et conuis mes colpes ; demonstra mas ovres par voiz de confession .
Je prei , reçois lo plor del richesant , la voiz del priant et del pechor huchant : « Pechit ai ; Deus , aies merci de moi ! esparne a mes mais ! pardone a mes pechiéz et a mes felonies ! Saine m'ennime , car je ai pechié .
» Car si tu recorde l'iniquitét , qui lo soferre ai ? Nes li justice del juste n'est seüre a ton exprovement .
Kar qui est si juste qu'il ose dire sens pechié ? Qui si die presumption avoir justice devant toi ? Car nus des homes n'est sainz pechié , et nus n'en est nez .
Echevos entre les sainz , n'est nus sens tache ; cil qui servirent Deu ne furent estables , et ens angeles est ratrovei mauvestiz .
Les estoiles ne li ceil ne sunt net en ton esgardement : aséz plus abhominables et porriture , fiz d'omme et vers , qui ai espusiéz lo pechié cumme les rigorz , et buit la felonie cumme l'ave , qui habite en maison de bran et demor en poidriere , et ai terrien fundemant ! Sire , remembre toi ques soit ma sustance , et ke je suis de tos , et terre sui et cendre et poisire .
Uvre ta main , esten ta destre ; conseille a la malade matire ; socor a la charnal flavotei ; mes plaies soient aüvertes a toi .
M'enfertéz est devant toi ; tu voes cum je sui navréz et languissanz : done medicine par quoi je soie sanéz et curéz .
Rapele lo hainois des vices , reforme lo corrompu par pechié , esting em moi la flamme de cuvise .
Des or mas ne me trepercent li ardant dart del diable , et ne ardent plus em moi .
Kar tu ses ques temptacions je port , ques fluves et tempestez je sofre : ou je sus chaüz et decorurz , ou je malaüros sui plungiéz .
Car , negligent , ai encorru en decheemant ; et niant vaisos sui chaüz en laide fosse , et el bran des tormenz ; et chaitis sui desenduz em parfundece des maus ! Etquetu m'arme est caitive des infernaus : delivre mai del trés grant enfer : ne me cloe parfundece , ne ne me denèt l'essue .
Etquetu li jorz a redoter aper ja ; li dariens jorz vient ja , et aproche li fins de vie .
Nulle chose ne sorest a moi , mais que li tonbles et li sepulcres .
Esparne a moi , ancés que je en vaille ; netaie moi , anz que isse des ceste vie ; et sol les liens de mes p anz que je moire .
Ratio .
Comuz sui et componz a larmes ; tes plors riquirt larmes a moi , et me constrent a larmes ; a plors sui commui , toi plorant .
J'ai espandu larmes a ton plor , et a ton plaineman sui remis en larmes .
Deus t'otroit tes disiers et pardon , et asparnant pardonet a toi tes colpes ! Deus pendet ensus de toi et te relaxe tes pechieiz , asolve les taches de tes crimines , et te leve de tote porreture de mal , et te delirt de toz aparant pechiz ! Or fai ensi cum il covient , et digne chose et droit est ; propose et estaulis qui tu ne peches des or en avant .
Escivis recommentier tes colpes , et requerre tes maus .
Ne te rapeler a vice dun tu es chaüz , ne recomentier ce que t'és pechié , ne requirres les trespasséz mas , ne pechir lo parais après ton dechaement , ne t'awaster après ton plor , ne reparier a pechi après penitence , ne fare lo paras les ploréz pechiéz , ne recommentier par presumption la colpe dum tu és prié pardon .
Vene est li penitence la quele li ensuanz colpe ordet .
Li plaie refaite est sane a plus tar ; li sovant ploranz ses pechiéz desert tost pardon des mas .
N'avent niant li plor , sil refunt les pechiéz ; ni vait niant preïr pardon des mas , et rencommentier les mas .
Parmain en confession , et sta formant em penitence .
Conformae ta bone vie que t'és encommentie a tenir ; ne devirpit lo proposemant de bone vie ; warde loi a parmanablement .
Dumc ier parfaite t'uvre , s'ale jec'a ; li saluz est promisse , et li loiers denéz as perseveranz .
N'es pas bin aüros qui bien fait , mas qui adès lo fait ; car qui perseveret jec'a la fin , ilcil ert sas .
Je te prè , anme , ki des or en avant ni faces niant soefment , ne sens consel nes dement ; ne soit requis li mas , ne renasse li pechiz , ne ne repere iniquitéz , ne la malice ne renasse ne lo paras li falinie , et li torte justice ne reprenet forces .
Hom , saches toi maïmes , qui tu soies , por coi soies néz , et en quel us enjanréz , por coi soies faitz , par quel condition soies formis , et a quel chose soies creétz en cest sicle .
Remanbre toi de ta condicion ; soies ce por coi tu es faiz , et tes cum li Creheres t'estaubli .
Garde de to fai et nate et niant corrumpue ; maigne en toi droiture et niant corrumpue foiz de confession ; et nulle fause doctrine ne te sosdue ; nulle perverse religions ne te corrumpe ; nulle mavistiz ne te detorne de la companie de foit .
Ne parler nule chose folement de Deu , ne cuidir nule chose maivaise ne felonesse de Crist , ne correcier niant en sa dilection , sentant perversement .
Soies juste , et aies sancte conversation en droiture foit .
Celui cui te apeles par foit , ne deneier par ovre .
Fai astinance de tot qui li lois defent , et eschevis ce que li Escrit contradient ; ne faire niant contre le comandement de Dé .
Vif em bien , senz ajunte de nul mal .
Nule mauvaise conversations entache tes bones mors : li mal fait ne corrumpent les bones uvres .
Li mas mesléz a bien caste pluors choses : uns maus per maint biens .
Qui en une coise ét pechi , saches qu'il sochest a toz autres vices .
Par un pechié perissent meintes justices ; par un mal puent estre destruit men bien .
Nen abassier ton corage en ce qui li cors est dilectiz , ne doner assentemant a la charnal delectation , ne dener t'ame en la posteé de char , nes ne t'aipunse del disier de char .
Esquir ton corage kaches jor et esprove ton cur par prievée panse ; esquir les repostailes de tez secréz .
Garde t'ame de mauvaise panse ; laide cogitations ne ravisse ta panse ; munde ta conscience de pechié .
Tes corage suiet expurgiz de totes pollucions ; ta pense soit pure ; nules ordez n'asicent en ilcelei .
Vices soit en sus de toi ; natoie toi , si que n'és niant remagnent en ton corage .
En l'encomancemant , resta a la mavaise pense : saches toi a jugier nes des penses .
Deus juge les consciances ; Deus n'esprove mies tan solemant la char , mais nes les panser ; Deus jugieres juge l'ame nes de cogitations .
Quant li mauvaise pense te comuit , ne asentir a icelei ; et quant t'amoneste aucune desleaus chose , n'i tenir ton corage .
Despis la premire sugestion de pechié , ne la lasier manair en ton corage ; debote la , quelcon hore qu'ale vient ; despis lo sarpant , pois qu'il t'iert apereüz .
Calche lo chief del serpent et l'emcommencement de mauvaise sugestion .
Jalokes amade la colpe on ale nast .
En meïmes lo comancemant , resta a la cogitation et tence ; si venquerés .
Esclo lo cif de cogitation , et les autres chosse sunt vencues .
Si tu despès la cogitation en ton cuir , ne perveré mies a l'uvre .
Si tu ne consens a la pense , tost resterés a l'uvre .
Li otroiz ne sumait pas a soi celui cui li dilestion ne ravist : li cors ne puit estre corrupuz , si li curs n'est primiers corrumpuz .
Quam l'ame chiet , mantenant la char aperilie a pechier ; car li corages avance la char en crimine , et li chars ne puit faire niant , si ce non que li corages vuit .
Sor ce esmunde ton cuir de cogitation ; kar si vus , ne pues atremant de tot en tot estre vencuz .
Anime , oi que je parol , ascote que je di , entent que semon : ne soies vastéz par nule ordet , par nule luxure entachiz ; sustrai toi de tote corruption de char .
Luxure ne s'esforst plus en toi , ne te vanque .
Varde ton cors de fornication ; ne soies ordéz par nule charnal entachemant : ne cuit estre paor pechiét k'estre ordéz par fornication .
De toz pechiz est fornications plus granz .
Car miez est mori que faire fornication , et k'estre entachiz par luxure .
Miez est espandre l'anme quam perdre icele par nule  .
Continance fait Deu prochien a l'anme , et rent lo homme prochien a Deu : lai ou  mant , et Deus .
Li chastéz ajoste l'omme au ciel , et trait en cil ; et promat lo raigne de ceil , et done l'iritage del ciel ; mais li luxure plunget et envoit et moine a poines d'enfer .
Mas se tu sens ancore les molestes , et es tochiéz par les agulenemant , et botéz par la sugestion de char ; si memoire de fornication t'esprent ancores , et li charz si conbat a toi , et luxure te saie et te simont , contrejate a toi la memoire de mort et lo jor de ton exemant , et ajoste devant té ouz la fin de ta vie ; propose a toi l'avenir jugemant , et les tormanz , et les horribles poines d'enfer .
Oure niant defalant par larmes ; proi adès Nostre Segnor .
Nuit et jor t'oresons soit sanz censer et espause .
Tes oresons soient asidues armes , et ne defaillent ja .
Esta espasemant et adès en oresons , et gemis et plain tos tans .
Lieve de noiz ta a praïre ; t'oresons vaile ; soies par noit en oreson , e panse as noturnaus vailles ; tes ouz clos , a mesure praie lo parax .
Li epense et li continuès oresons ostent et debotent et sormontent les darz des diables : c'est li premiere vertuz encontre les envaïssemanz des tentacions et les essaimanz des deables .
Li orz esperiz est vencuz et debotéz par frequente praïre et chaucemant d'oreson , li diables sunt vencut par oreson , et ale vaut encontre toz maus .
Tou a toi lo pain de solace ; chastie ton cors par archarsitei .
Estudoi tei en junes et abstinances ; porte pale viare et sac cors famellos , et aies soif ; abstin toi et te desache : ne pues venkre temptations , si n'es estruit par junes .
Luxure craist par vivandes , et li solace de mangier la suscite .
Li tentacions de char crast par vice de glotenie .
Luxure tos tens est ajostei a solace ; encontre est rastroite et sormontei par jugne .
Ostei la soilace , n'est li luxure plus damme ; car vencue est par astinance de char et brise ; li astinance voint la force de luxure .
Oci et sormunte la luxure et l'enveseüre de char par saif , par fain .
Et li panse est agravaia par mut vin .
V venins est miez vaillanz del corage ; li lixure et sé nurisemans est ensiea et nuria par vin ; car li boivre sunt estrument de luxure .
Li enbrasemant del fu craist , ajosté lo nurixemant ; li flamme est plus acreüe , ajostée la matiere .
Mesme li oil sunt dart de luxure ; li veühe est primerains covise de fames ; li panse est prise par les ouy .
Car li dat d'amor sunt enveié par esgardemant ; li cuvises nurist lixure , li esgarz fait la panse desleal , esprant l'anme , nevrent lo cuir .
Li veers soit sostrait ; raprese tes ouiz d'enveseüre ; nes fichier en la beauté de char ; n'esgarder nule en cuvir icelei .
Oste lo cuvise et la matiere de pechié .
Si tu vois estre seürs , soies departiz de ton cors et de ton vair ; car departiz de ton cors , vas en sus de l'entencion de pechié .
Mas mis entor lo sarpant , ne serés mie sans maumise longemant .
Estanz devant lo fuf , nes si tu es de fer , seras ramis acune faie .
Ne seras mie seürs longement , prochieir lo peril .
Li om peche tos par assiduité , et privetéz l'entachera sovant : li ocusun de pechié ; li asiduitéz sormonte sovente faiz icès les ques li voluntéz de pechié ne pot ventre .
Nes li luxure rampe tost al dené as osevies , et porprent lo laisant .
Gris luxure brusle celui cui atrove osos ; luxure denet lui as choses et a l'uvre , a savor et a travail .
Luxure de char est vencue par labor sovent ; car li corz travaliéz par travail est moins deletiz .
Por ce escheviz et nen ame osose , et ne moveir ta vie en osose : travaille ton cors par travaz , et ouvre del quel que te plaist estude ; quir utle ovre a toi ou l'ententions de ton corage soit emploiae .
Done cure a leiçon , soies em pense des Escretures et de la loi Nostre Segnor .
Aes frequence es devins livres ; assiduité de lire soit a toi ; espasse soit ta leiçons , et chaschornax ta panse de loi : par leçon est li sanz et li entendemanz acruz .
Li leçon ensegnet qui te cuisses , et monstret ou t'emtendes .
Mont profetes cum tu lez , si tu faices ce que tu lez , si li atre bien te plaisent et te sunt acetable , et ton disir et tes corages est aparilliz en toz biens .
Soies humiles , fundéz en humilitéz , et dariens de touz , espanduz du humilitei fait toi menor de toz .
Ne te davant matre a nelui , ne te cuidir soverain a nelui ; aasme toz estre soverains a toi .
Cum tu soies soverains , et en humilité , s'averés glore : tant cum seras plus humiles , tant plus te suré autauce de glore .
Eschivis vantace et delit de demonstrance et estude de vene glorie .
Ne te haucier , ne te vanter , non estandre les ales d'orguil et les pannes d'elacion ; ne dener a toi nun bien par presumption , nuns essaucemant ne soit .
De vertut de justice nen ergellit , et ne soies essauciz des bien faiz , ne te glorie des bones ouvres .
Dessant que tu munces , soies humiliéz que tu soies assauciéz , que tu essauciéz ne resoies humiliéz : car qui est essauciéz , est humiliéz , et degitiéz , et esgravantéz , et hurtéz .
Li orgouz demist les angeles ; arogance degite et humilia les hauz ; mais humilitéz ne set ne ne sofert dechaemant .
Hom , conois que Deus vin humiliéz et en forme de serjant , faz obiesanz jec'a  mor .
Vai cum ilcil ; ensui l'essample de celui et ses traces ; soies vis , et despèz , et degitéz ; displaces a toi , et soies despiz chis toi maïmes .
Qui a soi est vis , granz est devant Deu ; qui displait a soi , plaist a Deu .
Soes petiz en tes oez , ke tu soes grans devant Deu : tant sirés plus granz devant Deu , cum plus sirés despecz en tes oez .
Porte adès vergunne et honte en ton viare , em la memore del fat pechié .
Hontoie ellever tes oez , por la honte de pechié .
Va par degitié et par humiliét viare , par dimise façon ; cendre et astamine envolope les defallant menbres ; li sas cuvre ses purissanz et aflevillant menbres ; li plorables habit covre l'espusit cors .
Terre ti soit lez ; possere es , sie em podriere ; cendre es , vis en cendre , toz jorz ploranz et envoanz sospirs de cuir .
Compuntion te soit en ton cuir , et sospir en ton pez , espasses larmes soie espandues de tess oiz ; aime et soies ti soent les larmes ; li plaignement et li plor ti soient adès améz , ne deguerpir ja plainte et larmes .
Sois si aperiliz a plorz cum tu fus a la colpe .
Tes cum fu a toi l'itencions a pechier , soit li devotions a repentir .
Ensi repaire , cum tu mal és fait .
Selunc l'enferté a partir li mecine , et selunc la plaie li remede : grant pechiét desirent grant plors .
Nulle chose ne te face seür de pechier , ne ne blandisse a toi jaloques , ne te sostrace d'entention de penitence .
Esperance et fiance et paors soient en toi : espoire ensi misericorde , que tu doce justice ; esperance de pardon t'esdracet , qui li paors d'enfer te tormence .
Ale emende adès , et debote pechié et vice , et fait vaisos et cusencenos .
Ou paür n'est , est disolucions de vie , et perditions et habundace de felonie .
Ne soies dolanz de tes enfertéz , rant graces a Deu de tes langors .
Disire toi plus savair en corage que par cors , et par panse plus que par char .
Les adversetéz del cors sunt remede a l'anme .
Li enfertéz nevre la char , sainne la panse ; car li langors escuit les vices et brise les fornaces de luxure .
Se prosperitéz t'arist , ne soies essauciéz ; se adversitéz t'avient , ne soies degitiéz ; si aürté t'avient , ne soies vantanz ; si misere t'avient , ne soies de poure corage .
Aies temprance em prospres coses , et pacience en averses .
Conois toi estre esprové en dolor , ne soies vencuz ; ne soies essauciéz .
Soies eugaus a toz , ne cangier ton corage ne par joie ne par plor .
Sostien tot par egal droit , ne soies cangiéz a nule desaventure .
Nuns cases ne t'atruve dessaparelié , et lo quel ta panse nen avance .
Propose a toi nune cose estre que ne puit avenir .
Pensa encontre totes aventuroses coses et les avenir miseres .
Em prospres coses , popanse comant tu sosferas les contrares .
Panse adès en ton corage quam contraires ne t'aviene : au sage afiert porvair lo damage del peril .
Tuit li porpansé et li atendu mal aviene et sunt sofer plus soéz .
Li contraire aventure et li porveühe cose par coseil done lu , ne te marvelier cum il avienent .
Li panse brise les venant asauz , et ateneuist les avenir molestes ; li porvars asoagent l'avenemant des maus , et fiert formant l'outrecuidier mal .
Aygre sunt li mal qui non sunt porpansé , et grevain ou nos cahuns desporveü , et fierent griemant .
Li subitains maus voint tost .
Ce que n'est porveü tormente plus fort .
Li sotene tempestéz de mer commuit la paor .
Li desporveüz enemis turbe malemant , et li messainé apressent malemant .
Totes soteines cosses qui avinent subitainemant , avienent grevaines .
Aparalle ton cuir et as biens et as mas : soffre bien et mal , aversitéz et prosperitéz ensi com il avienent .
Que que t'avient , soffre par delivre panse .
Se mautelanz t'avient , restrein lo ; atempre ta forsennerie et t'indignation , hou estrain ton corage et la force d'ire .
Se ne poiz eschevir l'ire , atempre la , et defalir de forsennerie , espren lai .
Plus soies apareliéz a recevre qu'a faire la moleste , et a soffrir que faire les maus .
Soies soffranz , et soies et passibles et atempréz ; garde patience et temprance et pais ; estudoie a patience et a pais .
Despis les proches des faites laidanges ; reprove despisant les reproches des gas , vaint les errors finnant , et sormunte par patience les ledanges des maus dissanz .
Sagitas  contumelie  patiencie  clipeo  frange  ,  prepara  contra  aspera  verba  tolerantie  clipeum  ,  contra  lingue  gladium  patientie  prebe  scutum