I Boine canchon plairoit vous öir De fiere geste ?
bien le doit on jöir ; N'est pas joglere qui ne set de cesti .
L'estoire en est el role a Saint Denis ; Mout a lonc tans qu'ele est mise en obli , Mout fu preudom cil qui rimer le fist .
Hui mais dirons d'un des fieus Aymeri , C'est de Guillaume au cort nés le marcis , Et des grans paines qu'en cest siecle sofri .
Signor baron , assés avés öi Comment Guillaumes vers paiens se contint , Et vers Tibaut le rice Amoravi , Comment Orable , sa mollier , li toli , Et ses grans terres tot par force conquist .
S'avés öi , franc chevalier gentil , De la dolor qu'en Aliscans soufri , De Viviien , son neveu , qu'il perdi , Et de Bertran , que paien l'ont saisi , Guicart le preu , Gerart et Guïelin ; Comment Guillaumes au cort nés s'en füi , Vint a Orenge a Guiborc le gentil , Et come il vint en France a Löëy , Por le secors qu'il ot mout a envis .
Si savés bien com arriere revint Od Rainnouart , qu'il ama et cieri , Qui delivra Bertran le palasin .
Puis li douna Guillaumes li marcis En mariage sa niece o le cler vis Et Porpaillart , la terre et le päis .
Tant ala l'oevre , ne sai que plus devis : Guibors fu morte , li quens en est marris .
Hui mais orrés , s'il vous vient a plaisir , Comment Guillaumes le siecle deguerpi , Si devint moines sacrés et benëis , En l'abëie a Aignienes se mist .
Hui mais commencent ses paines a venir ; Ainc ne fu hom qui tant en sostenist Por amor Dieu qui onques ne menti .
Et Nostre Sire si très bien li meri , Que s'ame en est lassus en paradis .
Mout par est boine la canchons a öir .
II Hui mais devons de Guillaume canter Et des grans paines que il pot endurer .
Quant morte fu Guibors o le vis cler , Dont s'apensa Guillaumes au cort nés Que mout a mors Sarrasins et Esclers , Maint gentil home a fait a fin aler ; Or se vaura envers Dieu amender .
Mout a perdu de son grant parenté , Ne li plaist mais au siecle converser , Ains sera moines , ce li vient en penser .
Ne sai qu'en doie longement deviser : Li quens Guillaumes n'i volt plus sejorner , Sa terre laisse et trestout son regné , Guerpist Orenge , la tour et la ferté , Et Glorïete , son palais principer , Et Tortelouse et Porpaillart sor mer ; A Rainnouart laisse tout a garder .
Par un matin aquelli son errer , Devant le jor , ains que parust clartés .
Onques nel sot serjans ne bacelers , N'onques nel dist a home qui fust nés , Fors a Jhesu , le roi de mäisté .
De Porpaillart en est tous seus tornés Sor son ceval , ricement atornés D'auberc et d'elme et de branc aceré .
Un viés cemin aquelli a errer , Droit vers Aignienes a son cemin torné ; Toute la nuit pense d'esperonner Jusc'al demain que li jors parut clers .
Pleurent si home , quant il ne l'ont trové , Que sans lui erent en Porpaillart remés .
« Hé !
Dieus , » font il , « u'st Guillaumes alés , Li mieudres quens qui soit de mere nés ?
Qui donra mais as povres bacelers L'or et l'argent , les deniers moneés , Cevaus et armes et hermins engolés ?
Perdu l'avons , il s'est de nos enblés , Nel verrons mais as jars de nos aés !
C'est por Guiborc qu'issi est adolés , Et par sa niece Aelis au vis cler .
» Grans fu li dieus el palais demenés , Lor puins detordent , lor ceviaus ont tirés , Mais chou ne vaut deus deniers monneés , Car li marcis pense d'esperonner .
Que vous diroie ?
tant a fait et erré , Si comme cil qui a Dieu s'est donés , Vient a Aignienes , qu'il a mout desiré , Entre en la parte , a Dieu s'est commandés .
E li portiers en fu tous esfreés : « Sainte Marie » , dist -il , « ou fu cis nés ?
De quels dïables est il chi arivés ?
» Li quens descent del destrier abrievé , Droit au mostier estes le vous alé , Tout le covent a devant lui mandé .
Hui mais orrés de Guillaume au cort nés , Comme il fu moines benëis et sacrés , Comme il ala as poissons a la mer , Com li larron le vaurent desreuber .
III Guillaumes est a Aignienes venus , Entre en la porte pensis et irascus , Sovent reclaime le vrai pere Jhesu .
Et li portiers en fu tous esperdus : « Dieus , » dist il , « peres , qui el ciel mains lassus , De quels maufés est sifais hom venus ?
Ainc mais ne vi home si fust corsus , Si mal assis , si grans ne si membrus .
Vés quels espaules , et quels bras et quel bu !
Jou quit qu'il est del puis d'infer issus , Ou chou en est li maistres Belgibus .
Car fust il ore as puis de Montagu !
Ja mais chaiens ne seroit enbatus .
Sainte Marie , ou fu tels hom nascus ?
» Li quens Guillaumes l'a mout bien entendu , Tous cois se taist , n'a un mot respondu .
Al moustier est li marcis descendus .
Mais il n'ert mie si povrement venus Qu'il n'ait boins dras qui sont a or batu , Cendaus de soie et pailes de bofu , Et si aporte mil mars d'argent ou plus , Son elme a or et son branc esmolu - Ce fu Joiouse qui Karlemaine fu , Dont il ot mort maint paien mescrëu - ; Tout ot torsé sor un soumier crenu .
Le covent mande , devant lui est venus , Vint i li abes , qui fu vieus et cenus .
Virent le conte jus a pié descendu ; Quant il le voient , si fort sont esperdu , Mal soit de cel qui li rendist salu .
En fuies tornent , n'i sont plus arrestu , Ainc n'i remest ne caus ne cavelus .
Parmi ces croutes sont li auquant repus ; Dist l'uns a l'autre : « Tout avomes perdu , C'est Antecris qui ci est enbatus .
Par lui serons destruit et confondu .
» Quant li quens a cel afaire vëu , Que tout li moine s'en füirent por lui : « Dieus , » dist Guillaumes , « qui el ciel fais vertus Quel vif dïable ont cil moine vëu ?
Mien entïent , il sont del sens issu .
A male hart soient il tot pendu !
» Et puis a dit , quant s'est apercëus : « Dieus , c'ai jou dit ?
jou sui tous decëus !
Dieus , moie coupe , jou voel estre rendus , Mais que mi frere m'ont tot mon sens tolu .
» IV Or fu Guillaumes devant l'uis del mostier , Tout le guerpissent et laissent estraier .
Ainc n'i remest moines ne encloistriers , Prieus ne abes , prevos ne ceneliers Ne cambrelens ne vallés ne huissiers , Tout s'en füirent , et keu et boutillier , Mal soit de cel qui l'osast aprocier .
Dist l'uns a l'autre : « Vés la un aversier !
Maleois soit hui cest jor li portiers , Quant cha dedens le laissa cevaucier !
» Mais il font mal et si dïent pecié , Car li portiers nen estoit mie liés , Il amast mieus qu'il fust a Monpellier .
Li quens Guillaumes se prist a corechier : « Dieus , » dist il , « pere , qui le mont dois jugier , Jou me quidai envers vous amaisnier Et aquiter de mes mortels peciés , Mais que ces gens me font grant destorbier , Qu'il ne se voelent envers moi adrecier ; Mais , par saint Pierre , ne lor vaut un denier !
Jou serai moines , qui qu'en doie anuier ; Qu'a Damedieu vaurai merci proier Et les sains moines servir et essaucier ; Car tant ai fait de dolerous peciés , Et tant ai fait morir de chevaliers Et de serjans et de boins crestiiens , Que j'ai menés es grans estors pleniers , Ou Sarrasin les ont tous detrenciés , Se Dieus nel fait , a mort serai jugiés .
» Lors commencha li ber a larmoier : « Dieus , » dist il , « peres , aiés de moi pitié !
» A icest mot ataca son destrier , El mostier entre li marcis au vis fier , Devant le crois se vait agenoullier , Et prie Dieu , qui tout a a baillier , Que il li doinst tele oevre commencier Que avoec lui se puisse herbergier , Et il maintiegne Löëy le guerrier .
Pleure li quens des biaus ieus de son cief ; Li abes ert en une vote arier , Il voit Guillaume plorer et larmoier Et de son cuer forment humeliier .
Dont commencha ses moines a hucier , Capitre sone , ses a fait raloier , Et il i vinrent , ne l'oserent laissier .
Au conte vienent sans plus de detriier , Voit les Guillaumes , encontre s'est dreciés .
Li gentis abes l'en prist a araisnier : « Qui estes , sire ?
nel nos devés noier .
Estes vous rois ou contes ou princiers ?
Haus hom samblés , se Dieus me puist aidier .
» Li quens respont par mout grant amistié : « Por Dieu , sire abes , faites pais si m'oiés .
Mon non dirai , ne le vous quier noier : Jou sui Guillaumes tot de voir le saciés , Cil au cort nés , ja celer ne le quier , Fils Aymeri de Nerbone le fief ; Et s'est mes frere Äymers li proisiés , Cil de Brubant , Bernars li enforciés , Hernaus li rous et Bueves li guerriers .
Por amor Dieu voel le siecle laissier ; Tant ai fait mal , tout de voir le saciés , N'est hom en terre qu'en desist la moitié .
A Dieu me rent et a saint Aigniien , Si serai moines , sel volés otroier .
Jou aport ci mil livres de deniers A pitancier les moines del mostier , Chaiens metrai mon bon hauberc doblier , Elme et ceval et le bon branc d'acier , Par tel covent , se jou en ai mestier , Que a mes armes puisse avoir recovrier L'avoirs soit vostres , que fa mais ne le quier .
» L'abes l'entent s'en fu joians et liés .
« Sire , » dist il , « or avés vous dit bien ; Orains quidame tot estre depeciét , Quant vous vëimes , tot fumes esmaiét .
Or vous rechoif de gré et volentiers .
» Et li couvens li a bien otroié , Quar il ne l'osent de rien contraliier .
Li uns a l'autre se prist a conseillier : « Nomini Dame , de cest moine qu'en iert ?
Ainc si grant moine ne vit on desos ciel .
Fols sera cil quel fera courecier , A un seul cop del puing l'avra froissié .
» Ne sai qu'en doie plus longement plaidier : Li abes fait destorser le somier , L'avoir fait prendre , que merveilles ot cier , L'auberc et l'elme et l'espee d'acier ; Le ceval fait livrer a l'establier .
L'abes commande assés ait a mangier .
Guillaume fisent de ses dras despoullier , Errant le frisent et laver et baignier , Puis si le fisent et rere et rooignier , Vestir le fisent et les botes caucier ; Dont li commencent lor ordene a enseignier .
Quant il l'ont fait ensi apareillier , Toutes les cloques sonerent del mostier .
Si drap estoient lé et grant et plenier , Quatre autre moine s'i pëussent mucier .
A icel cop s'assïent au mangier , Bien sont servi de vins et de daintiés .
Li quens mangüe , qui bien s'en sot aidier ; Autant mangüe con troi autre cloistrier , Et but del vin plus de demi sestier .
Trestout li moine le prisent a gaitier ; Dist l'uns a l'autre : « Esgardés quel forrier !
Plus mangeroit , par le cors saint Ricier , Que nous trestout ne poriens gaaignier .
» V Guillaumes fu remés en l'abëie , Si a por Dieu laissié sa manandie , Toute la terre qu'il avoit en baillie , S'a pris le coule , le froc et l'estamine Et les grans botes , les tribous et le plice .
Cascune nuit va li quens a matines , Reclaime Dieu , le fil sainte Marie , Que il le mete en parmanable vie .
Mais li covens li porte grant envie , Car trop mangüe , ce lor samble , et escille , Plus c'autre troi qui sont en l'abëie .
Quant on lor done et troc et estamine , Les caperons et hes coules delgies , Quant l'uns en a cinc aunes et demie , Dont en convient au gentil conte quinse .
Quant l'uns des moines a sa livrison prise , Li uns des moines n'a le jor c'une mice Et un tout seul galon de vin sor lie , Mais dant Guillaume , si con j'ai öi dire , En covient faire d'un grant sestier service Et cinc fouaches qui ne sont pas petites , Et si mangüe un paon et un cisne Et d'un grant porc une logne et demie .
Li moine en sont corechos et plain d'ire , Mout en parolent entr'aus a vois serie .
Dist l'uns a l'autre : « Vés , por sainte Marie , De cest dïable qui trestous nos escille !
En poi de terme , ce ne remanra mie , Avra destruite trestoute l'abëie Et afamee , se Dieus me benëie ; Li cent dïable le font si longes vivre .
Car plëust Dieu , qui tot a en baillie , Que il fast ore el puis de Satalie , Ou fust el Toivre ou en la Mer Rougie !
» Li quens Guillaumes de chou n'entendoit mie , Il n'en donast le monte d'une allie .
Ne vous sai pas trestout son estre dire , Mais tant i fu que forment le häirent Abes et moine , que Jhesus malëie .
Mais li serjant l'amerent et cierirent - Car il les fait de vïandes tous rices , Doune lor dras et braies et cemises - , Par tout le servent et font sa commandise ; Mais tout li moine le heent et maudïent .
Hui mais orrés comment il se porquisent Qu'il le pëussent et destruire et ocire .
Dieus les confonge , li fieus sainte Marie !
VI Hui mais orrés d'une boine canchon , C'est de Guillaume au cort nés le baron : Laissa le siecle por devenir preudom , Si prist le froc et le grant pelichon .
Mout sert bien Dieu et la nuit et le jor , Vait a matines et est en orison .
Mais une cose par verté vos disons , Que mout le heent trestout si compaignon , Car trop mangüe de car et de poisson , Et plus escille que troi autre ne font , Si done tant entor et environ Qu'assés en ont escüier et garchon .
Car bien en ert apris li gentieus hom , Il en avoit ëu a grant fuison .
Mout sont li moine por lui en grant frichon ; Un jor s'assamblent sans lui en un escons , L'abes i fu , qui Henris ot a non .
Dïent li moine : « Sire , quel le feron De cest dïable qui ci est avoec nos ?
Se il vit longes , certes n'i dueron .
» Et dit li abes : « Signor , or en parlon !
Conseilliés moi comment esploiteron ; Ne sai comment delivré en soions .
» Il li respondent : « Bien vous conseillerons .
Or vient quaresmes , une sainte saison , Pasque florie et la Surrection , Qu'il nos covient porquerre garison Et des vïandes de coi vivre puisson .
Or l'envoiés a la mer au poisson - Il a par voie jusqu'a quinse larrons Ens el grant val de Sigré , ce dit on ; La gent mordrissent , n'i puet passer nus hom ; Se il l'ataignent , bien sai qu'il l'ociront ; - Si li cargiés deniers a grant fuison : N'en puet caloir , mais delivre en soion .
» Oiés por Dieu le mortel träison , Comme il porcacent Guillaume grant dolor .
Voir dist qui dist , par Dieu et par son non , A paines puet mais estre nus preudom .
Qui plus fait bien , et plus li vient corous ; Nus ne se puet garder de träison .
Hui mais orrés d'une boine canchon , Et des grans paines Guillaume le baron .
VII Guillaumes fu moines tout voirement , Si prie Dieu et menu et souvent Que il le gart par son commandement .
Un jor avint , saciés certainement , Que uns haus hom qui manoit la parent I vint mangier par esbanoiement .
Li ceneliers le servi povrement ; Voi le Guillaumes , a poi d'ire ne fent , Au cenelier a dit par mautalent : « Aportés vin , li cors Dieu vous cravent , Char et vïande et blanc pain de froment , Tant c'on en ait assés a remanant !
Trop servent moine tos tans escarsement , Mal ait li reule qui a moines apent , Car enfrun sont certes sour toute gent .
» Li ceneliers respont ireement : « Taisiés vous , dans , ne parlés folement !
On n'en feroit certes por vous noient .
Ne sont pas tout de vo contenement ; Vous mangiés plus que cinc bouvier sullent .
» Od le Guillaumes , si li saut erraument , Les clés li taut tost et delivrement , Cuert au celier , ne le fait mie lent , Tant en aporte com li vient a talent , Et le haut home en servi ricement .
Puis a parlé oiant tous hautement Au cenelier et a tout le couvent : « Fil a putain , Dieus vous doinst mal torment !
De mon mangier parlés trop laidement .
Or sai jou bien , vous ne m'amés noient , Quant devant moi parlés sifaitement .
Mais par cel Dieu ou li moie ame apent , N'i a si comte , tant soit de haute gent , S'il en parole , ne le face dolent ; Fil a putain , malvais gloton pullent , Bien est honis hom qui a vous s'atent .
Li moine l'öent parler si ruistement , N'i a celui qui ne s'en espaent .
Ensus de lui s'en fuient erraument , L'abes mëismes vausist estre a Clarvent , Mais il parole au conte nequedent : « Sire , » dist il , « parlés plus doucement , Tout somes frere cha dedens voirement , Ne vous corciés ne torblés por noient , Que nous ferons tot vo commandement .
Vés nous tous ci devant vous en present , Que del mesdit ferons l'amendement , Et jou mëismes , s'il vous vient a talent .
» Od le Guillaumes , maintenant s'en repent .
Lors respondi a l'abé simplement : « Maistres , » dist il , « grans mercis vous en rench .
Jou li pardoins mout deboinairement ; Se j'ai fait cose que il ordenes desfent , Bien en voel faire penitance griement .
» Si s'acorda Guillaumes au covent ; Grant joie en orent , mout le font lïement , Et al mangier s'assïent ricement .
Puis fu Guillaumes en l'ordene longement , Obedïence tint mout benignement ; Mais ainc li moine , dont près i ot de cent , N'orent a lui amor ne boin talent , Et si ne sevent ne por coi ne comment .
VIII En l'abëie est Guillaumes remés , Mais ainc li moine ne le porent amer , Et si lor ot tout son avoir livré : Plus de mil livres de deniers monneés .
Tantost qu'il l'orent par devers aus torné , Vausissent il que il fust estranglés .
Un jor se furent en capitre assamblé , Mais il n'ont mie le marcis apelé .
De lui se sont a dant abé clamé : « Sire , » font il , « trop somes mal mené , Por cest dïable n'osons un mot soner , Lués nos aroit a ses puins defröés .
Car fust il ore outre la Rouge Mer !
Por Dieu , dans abes , car nos en delivrés !
» « Et jou comment ?
» dist il , « por carité .
» « Sire , » font il , « or oiés no pensé , Si vous diromes comment vous le ferés : Car l'envoiés as poissons a la mer !
Il ira , sire , volentiers et de gré , N'escondira mie vos volentés , Obedïence ne vaura trespasser , Quant sor ses ordenes li sera commandé .
Quinse larrons a el val de Sigré Qui le päis ont trestout desreubé , Que marcëans n'i ose mais passer , Ne hom , ne feme , ne moines , ne abés , Qu'il nel mordrissent et nel facent tüer .
Parmi cel val le covenra passer ; Cil li vauront son grant avoir reuber , Il est crüeus , ne lor vaura douner , Et il l'avront maintenant mort jeté , Ja mais arriere nel verrés retorner .
» Et dist li abes : « Boin conseil me donés ; Ensi iert fait com l'avés devisé .
» Vient a Guillaume si l'a araisoné , La ou oroit par delés un piler : « Dans , » dist li abes , « envers moi entendés !
Par penitance vous estuet aprester : Le matinet vous convenra aler Droit a la mer des poissons acater , Si passerés par le val de Sigré .
Larrons i a de grans maus porpensés , Les gens desreubent , maint home ont afolé .
» Od le Guillaumes , si s'est en piés levés : « Maistres , » dist -il , « a vostre volenté .
Irai jou seus ?
gardés nel me celés !
» « Nenil , » dist l'abes , « par sainte carité , Un boin soumier et un famle menrés ; Mais des larrons vous pri que vous gardés .
» Chou dist Guillaumes : « Ja mar en douterés .
Faites moi tost mes armes aporter , Desous le froc voel l'auberc endosser , Si porterai mon boin branc d'acier cler .
N'i a larron , s'il me veut desreuber , Que ne li face le cief del bu sevrer .
» « Dans , » dist li abes , « par mon cief , non ferés !
Chou n'est mie ordenes dont je vos oi parler , N'afiert a moine que il doie estre armés .
» Od le Guillaumes , mout en est äirés , Par mautalent respondi a l'abé : « Comment , dans abes ?
» dist Guillaumes li ber , « Lairai moi dont honir et vergonder , Moi et mon famle ocire et desmembrer ?
» « Nenil , » dist l'abes , « mais merci lor criés .
» « Bien le ferai , » dist Guillaumes li ber ; « Et s'il nel voelent otroier ne graer ?
» « Par foi , » a dist l'abes , « jou ne vous sai dire el : En penitance le martire soufrés , Onques por rien ne vous i conbatés , Car li sains ordenes le nous a deveé .
» Od le Guillaumes , a poi qu'il n'est dervés .
« Maistres , » dist il , « trop crüel ordene avés , As vis dïables soit cis ordenes donés , Et cil si soit qui primes l'ot trové !
Tout mon avoir lor vaurai bien livrer , S'il le me tolent , ne m'en vaurai meller , Mais par les sains c'on quiert en Noiron Pré , S'il me feroient , nel porroie endurer ; Ains en seroit tous li ordenes fausés , Que maintenant ne fuisse a aus mellés .
» IX « Biaus trés dous maistres , » dist Guillaumes li fiers , « Jou sui vos moines , vos obedïenciers Si me devés et duire et enseignier , Et jou dol faire vo commant volentiers .
Bien sai , chaiens ne m'a on gaires cier ; Sor moi est ore cis afaire jugiés , Que jou irai les poissons bargaignier , Et , se Dieu plaist , jou le ferai si bien Qu'a grant plenté en ara a mengier .
Mais des larrons sui auques esmaiés , Quant de mes armes ne me porrai aidier .
Se les poissons voelent et le soumier ?
» Chou dist li abes : « Donés lor volentiers .
» « Et s'il m'assalent ?
» dist Guillaumes li fiers , « Que il me voeillent ocire et detrencier ?
Se il m'ocïent ?
Dites moi qu'il en iert !
» « Par foi » , dist l'abes , si avront grant peciét .
» Li quens respont : « Or m'avés bien paiét !
Se jou me lais ocire et depecier , Dont iere jou de ma mort parchoniers .
Se il me fierent , ne m'oserai vengier ?
» « Nenil , » dist l'abes , « n'en avés le congié , Car li sains ordenes le vous desfent , et gié .
» Od le Guillaumes , a poi n'est esragiés : « Maistres , » dist il , « vos ordenes est trop griés ; Sifais covens puisse prendre mal cief ; Qui l'estora , Dieus li doinst encombrier .
Assés vaut mieus ordene de chevalier : Il se combatent as Turs et as paiens , Por l'amor Dieu se laissent martirier , Et sovent sont en lor sanc batisié , Pour aconquerre le regne droiturier .
Moine ne voelent fors que boire et mengier , Lire et canter et dormir et froncier , Mis sont en mue si com por encraissier , Par maintes fois musent en lor sautier .
Biaus sire maistres , or m'avés castoié : De ces larrons qui sont el val plenier , S'il me font honte , ne m'oserai corcier , Et s'il me fierent , ne m'oserai vengier , Ne ne ferai fors que merci proier .
Mais par les sains que requierent paumier , Ains en seroit tous li ordenes brisiés , Se il me fierent , que jou nes face iriés .
» L'abes l'entent , un poi s'est enbronciés , Dist a Guillaume , quant il l'ot si plaidier : « Non ferés , sire , por l'ordene blastengier !
X « Biaus trés dous maistres , » dist Guillaumes a l'abe , « Vous me querrés grant anui et grant blasme , Quant jou ne puis od moi porter mes armes , Hauberc ne elme , ne espee qui taille .
S'il me laidoient , jou ne sai que jou face , Chou iert grans hontes , par Dieu l'esperitable !
Que ferai jou s'il me tolent ma cape ?
C'est li abis qui tos les autres garde , Quant jou le port au vent et a l'orage ; S'il le me tolent , jou i arai damage .
» « Non l'avrés , voir !
» ce li respont li abes , « Onques por chou ne commenciés bataille : Por une seule vous en renderai quatre .
» « Et s'il me fierent , qu'en ert ?
» chou dist Guillaumes ; « Qui qui gaaint , miens en ert li damages .
» « C'iert lor peciés , » chou li respont li abes .
Et dist Guillaumes : « Or en ai boine paie !
S'il m'ocioient , par le cors saint Ylaire , Vous n'en donriés pas un boton de haie .
Ensifais ordenes voist el non del dïable !
Mais par cel Dieu qui mist Nöé en l'arce , Se il me fierent , ne font ne sanc ne plaie , Jou ne lairoie por rien nule que sace Que jou nes fiere , qui qui après m'en blasme .
» L'abes l'öi , mout durement s'esmaie , Car paon a que a lui ne s'assaie .
Lors vausist este a Rome ou a Belcaire , Car il li voit enrogir le visage ; Ne desist mot por le tresor Cesaire .
Cascuns des moines se remuce en sa haire , Errant s'en vont en croute ou en aumaire ; Et dans Guillaumes son abé en araisne , Mout belement li a pris a retraire : XI « Biaus sire maistres , » dist Guillaumes li prous , « Se il me tolent mon autre caperon ?
» « Donés lor tous , sans nule arestison , Ja mar por chou commencerés tenchon ; Por un tout seul en avrés vint et dous .
» « C'est boins restors , » Guillaumes li respont , « Jou ferai bien cest commant de par vous .
XII « Mais or me dites , s'il me tolent mon froc , Qui plus est noirs que corneille de bos , Lais et hisdeus et malaisieus et gros ?
» « Vous lor rendés , » dist li abes , « tantost , Ja mar por chou lor dirés vilain mot : Por un tout seul vous en renderai trop .
» « Et s'il me fierent , » dist Guillaumes , « el cors ?
» « C'iert lor peciés , » dist li abes , « mout fors .
» Et dist Guillaumes : « Ci a poi de confort .
Mais par l'apostre c'on apele saint Pol , Jou ne lairoie por cent mil livres d'or , Se il me fierent , nes refiere grant cop : Ja por vostre ordene ne remaindra sans dol .
» Od le li abes , n'ose dire un seul mot .
XIII Chou dist Guillaumes a la fiere persone : « Biaus sire maistres , por Dieu qui fist le monde , Que ferai jou s'il me tolent ma coule Que j'ai vestue , qui si est grans et longe ?
» « Vous lor donés , ne l'escondisiés onques , Por une seule vous en renderai douse .
» « Et s'il me fierent , » dist Guillaumes adonques , « Que ferai jou , por tous les sains de Rome ?
» Et dist li abes : « Trés bien le vous diromes : Ja de bataille mar i mosterrés groigne , Car nos sains ordenes mie ne le tesmoigne .
» Et dist Guillaumes : « Sifais ordenes ait honte : N'est pas boins ordenes qui ocit son preudome ; Qui l'estora , Damedieus le confonde !
Mais , par le Dieu de cui merci vivomes , El en orrés que ci ne devisomes .
N'est pas preudom , qui trop suefre son honte , S'on li fait mal , quant il ne s'en coroce .
» Od le li abes , contreval s'en embronce , N'osa mot dire ne Guillaume respondre , Anchois vausist que il fust a Nerbone .
Tel paor a , si com l'estoire conte , N'i vausist estre por d'or plain une tone .
XIV Li quens Guillaumes a la ciere hardie Envers l'abé durement s'umelie , Bel l'aparole et doucement li prie : « Biaus sire maistres , por Dieu , le fil Marie , Que ferai jou s'il me tolent ma plice ?
Il est ivers si est froide la bise , S'il le me tolent chou sera dïablie ; Mieus ameroie a perdre trente livres .
» « Dans , » dist li abes , « ne lor refusés mie , Mais rendés lor , et après l'estamine ; Por une seule vous en renderai quinse .
» « Voire ?
» dist il , « vous me ferés tout rice ; Quant g'iere mors et ma vie finie , Dont me donnés toute vo manandie !
Se jou i muir , c'iert par vostre enredie ; Ch'ont fait vo moine , que Jhesus malëie , Qui plus me heent que nul home qui vive .
Or m'en irai por faire le service : Se li larron m'asalent ne ocient , Quen sera il , maistres , car le me dites .
» « C'ert penitance , » dist li abes , « biaus sire : Por vo saint ordene recevrés le martire .
Comment qu'il aut , ne vous combatés mie , Car li sains ordenes saint Beneoit vous prie , Et tous ses moines et semont et castie Que ja ne facent vers nul home estoutie , Anchois se doivent tot metre a descipline .
» Et dist Guillaumes : « Dieus tel ordene honisse , Qui l'estora , Jhesus le malëie , Mauvais hom fu et plains de coardie .
Mieus vaut li ordenes de la cevalerie , Qu'il se combatent vers la gent sarrasine , Prendent lor terres et conquierent lor viles , Et les paiens a no loi convertissent .
Moine n'ont cure fors d'estre en abëie , Et de mengier et boire vin sor lie , Et de dormir quant il ont dit complie .
Mais par cel Dieu qui tout a en baillie , Se li larron de cui jou vous oi dire Me font laidure , anui ne vilonie , Por tout vostre ordene ne lairoie jou mie , Se jel puis faire , que aucun n'en ocie .
» Od le li abes , de la paor souspire .
Ne desist mot por tot l'or de Rossie , Tel paor a que li cuens ne l'ocie .
XV Li quens Guillaumes a son abé parole : « Biaus sire maistres , car me conseilliés ore .
Que ferai jou s'il me tolent mes botes , Qui sont si grans que es piés me lolotent ?
A cascun pas les cuit perdre en l'enclostre , Grant paor ai que nes perde en la boe .
» L'abes respont , que laissier ne li ose : « Vous lor rendés sans vilaine parole , Et les cauchons et les tribous encore .
» Et dist Guillaumes : « Dans abes , tu m'asotes !
Il giele fort si est dure la groe , Poi vous en iert , maistres , s'ele m'afole ; Ne sai aler descaus parmi la groe , Tout ensement que gars qui a pié trote .
Et s'il m'ocïent , por sainte patrenostre , Quel restor , maistres , me ferés vos del vostre ?
» Et dist li abes : « Tant iert li peciés fortre , Por le vostre ame ferai soner les cloques , Puis vos ferons service mortuore , Dieu prierons qu'il vous mete en sa glore .
» Et dist Guillaumes : « Ci a bele parole !
Autre rescousse n'averai de vostre ordene .
Mais par saint Pierre , le beneoit apostle , Se il me fierent , foi que jou doi saint Jorge , Mieus voel morir que jou ne les afole ; Se il remanra por abé ne por croce .
L'abes l'entent , respondre ne li ose , Et dans Guillaumes li demande autre cose .
XVI Li quens Guillaumes son abé en araisne Si li demande belement , sans contraire : « Dites , sire abes , por le cors saint Nicaise , Que ferai jou , s'il me tolent mes braies ?
C'est une cose c'on claime famulaires : S'il les me tolent , chou sera grans contraires , Car on porra vëir tot mon afaire .
Voir , mieus vauroie que fuisse encor a naistre , Ains que ja fuisse en itele sofraite !
Avoec le honte i aroie mesaise , Car la gelee est felenesce et aigre .
» L'abes l'entent , adont ne se pot taire , Ains en a ris desous sa cape gaie , Ou voit Guillaume en rïant l'en araisne : « Sire Guillaumes , par l'ame de mon paire , Jou nel vauroie por une vace vaire .
S'il les vos tolent , dont sera chou as laides , De tele cose se doit on bien iraistre , Dont vous porrés combatre sans mesfaire ; Se vous pöés , si lor faites contraire , Car sifaite oevre est vilaine et malvaise .
» Et dist Guillaumes : « Vostre merci , biaus maistres ; Quant jou me puis combatre por mes braies , N'en aront nules , s'a force nes me traient Ou de combatre envers moi ne s'assaient ; Ja ne serai vers aus si deboinaire Que jou del tout me mete en lor manaie .
» Et dist li abes : « A vo talent en faites !
» « Il ne me loist , maistres , » chou dist Guillaumes ; « Car mon hauberc et m'espee portasse !
Et dist li abes : « Bien le vos otriasse , Mais li sains ordenes , biaus sire , ne nos laisse .
» Lors departirent et l'abes s'en repaire .
Mais or oiés , baron , de quel afaire Se porpensa li marcis deboinaire , Dont les larrons fera estre a mesaise .
Dedens la vile a fait un braier faire A un orfevre qui mout estoit boins maistres ; Ainc tel nen ot rois Juliiens Cesaire .
La boucle en est del plus fin or d'Arabe , A cieres pieres , jagonces et topasces Et esmeraudes et rubis qui li plaisent .
Li braious fu de coton et de paile , A rices oevres broudees et portraites , Et les lasnieres de soie de Lucaire , A boutons d'or qui contreval delaient .
Ainc tel braier ne mist moines en braies , Plus de cent livres li a cousté a faire .
Por chou le fait li frans quens deboinaire , Se li larron au passage l'agaitent Et il li voelent cel garniment fors traire , Teus le volra n'i conquestera gaires .
XVII Quant li marcis ot ensi esploitié Et il ot fait acesmer le braier , Onques si rice ne vit nus hom sos ciel : De boines pieres i avoit un millier , La boucle ert grosse , toute de fin or mier , Rices lasnieres , et li bouton forgiét ; Blous li espine vaut cent saus de deniers , Li bous devant del braier envoisié .
Ainc n'ot si rice Rollans ne Oliviers Ne rois ne quens ne nus autres princiers .
Por chou le fist li marcis au vis fier , Que les larrons en vaura engignier : Por chou avra ocoison de tencier , Vers les larrons la guerre commencier , Car il n'en pot par ci avoir congiét Qu'il se pëust combatre n'äirier , Fors que des braies tenir et desraisnier .
Vers les larrons le vaura calengier .
Quant il l'ot fait et il l'ot bien paiét , Il li cousta cent livres de deniers .
Met le en ses braies si l'a bien atacié : Il n'a el mont serjant ne chevalier , Vesque n'abé ne moine de mostier Ne si haut home sos le cape del ciel , S'il le vëist , nel dëust convoitier .
Por chou le fist li quens faire si bien , Que teus porra goulouser le braier Mieus li venroit qu'il fust a commencier .
Li quens Guillaumes l'avoit merveilles cier , A lui mëisme se prent a conseillier Et dist en bas , que nus ne l'entendié : « Bralous , » dist il , « vous estes ore miens ; Mais par la foi que doi saint Gratiien , Teus vous vaura ja ne li fera bien , Miens li venroit qu'il fust a Monpellier .
» Cele nuit fu li quens bien aaisiés , Mout ot la nuit a boire et a mengier , Et tout li moine sont mout en son dangier , Por chou qu'il doit el demain cevaucier Et a la mer les poissons bargaignier .
Por chou font joie , Dieus lor doinst encombrier , Que el demain en voist li quens tous liés , Car bien vausissent , a celer ne vous quier , Que li larron l'ëussent detrencié , Ou qu'il fust mors et en la mer noiés .
Ja ne vauroient qu'il pëust repairier , Et si n'i sevent nule ocoison sous ciel , Fors por itant qu'il est boins vivendiers , Et loiaus hom , sages et droituriers , Et qu'il fait bien as povres chevaliers , Et qu'il ne puet soufrir le lor dangier , Por tant le heent li moine losengier .
Voir dist qui dist , de verté le saciés , Et li vilains le dit en reprovier , Ja mauvais hom n'ara preudome cier , S'il ne le puet fouler desous ses piés .
Quant il nel set d'autre cose enpirier , Ne il ne l'ose devant lui laidengier , Si en mesdit bien sovent par derier .
Ou il l'encuse , por lui tolir le sien ; As castelains , as prevos , as voiers , Par fine envie le melle tot por nient , Tant qu'il le fait por bien fait blastengier , Ou tout raenbre ou del cors enpirier .
Sifaites gens aient mal encombrier !
Autretel fisent li moine del mostier Envers Guillaume le marcis au vis fier , Quant as poissons le fisent envoier .
Mais se Dieus done qu'il en puist repairier , Il en avront , jou quit , mauvais loier .
Ensi le laissent jusc'a l'aube esclairier .
Al matinet , quant solaus dut raier , L'abes mëismes a Guillaume s'en vient : « Sire , » dist il , « pensés de l'esploitier !
» Et dist li quens : « Biaus maistres , volentiers .
» Li quens Guillaumes s'est vestus et cauciés , Mais son braier ne volt mie laissier , Ains le vaura , s'il puet , vendre mout cier .
Il öi messe , puis s'est aharnesciés .
Li abes fait son famle apareillier , Et devant lui fait venir le soumier , Ou il porra les poissons sus cargier .
L'abes li carge un gorle de deniers : « Sire , » dist il , « acatés a mengier ; Se denier falent , tost a moi envoiés : A grant plenté voel que vous en aiés , C'on ne vos tiegne a escars despensier .
» « Bien avés dit , » fait Guillaumes li fiers .
Lors est montés , n'i vaut plus atargier , Il et ses famles , qui mout fait a proisier , Qui devant lui aquelli le soumier .
Li quens Guillaumes n'ot pas le cuer lanier , L'abe en apele si demande congié , Et il li done , ne s'en fist pas proier .
XVIII Chou dist Guillaumes : « Maistres , jou m'en irai Droit a la mer as poissons , bien le sai .
Se jou en truis , si en acaterai ; Se je puis , maistres , assés tost revenrai .
Mais male gent a par voie entresait , Quinse larrons , que vous m'avés retrait ; Dedens un val , si comme entendu l'ai , La gent mordrissent et font anui et lait .
Se il m'assalent , ferir nes oserai , Car de vous , maistres , nisun congié n'en ai .
Se j'ëusse armes , poi me grevast cis plais !
Se il m'ocïent , ja ne me verrés mais ; Se vos ai rien ne mesdit ne mesfait , Pardounés moi , biaus maistres , s'il vous plaist , Por amor Dieu , qui fait croistre le glai , Car jou ne sai s'escaper en porrai .
N'est pas merveille se j'en sui en esmai , Hom desarmés est tost a sa fin trais .
» Et dist li abes : « Trop faites lonc delai : Vous n'arés garde des larrons , se Dieu plaist !
Bien vous pardoins quanque m'avés mesfait .
» A icest mot dans Guillaumes s'en vait .
Li moine risent si sont arriere trait , Car il vausissent ne revenist ja mais .
Mais si fera , ce saciés entresait ; Puis les fist il courechous et irais .
XIX Li quens Guillaumes a congié de l'abé , Et del covent estes l'ent vous torné , A loi de moine vestu et acesé , Et ses soumiers devant lui a troté .
Ist de la porte , n'i a plus aresté , Et li portiers l'a a Dieu commandé , Car mout l'amoit de boine volenté , Que li quens l'ot sovent bien conreé , De sa vïande maint bel present douné , Mainte escüele , maint hanap de vin cler .
Tot li serjant , quant le virent aler , De la pitié commencent a plorer , Car mout l'amoient por sa grant largeté , Et par le conte erent tout honoré , Si lor donoit des reubes a plenté .
Trestout maudïent le covent et l'abé , Qui par lui seul l'envoient a la mer ; Por les larrons , qui tant home ont tüé , Mout volentiers fuissent o lui alé , Se il ëussent le congié de l'abé ; Mais il lor a a cascun deveé , Et li vallet en sont mout äiré .
Dist l'uns a l'autre coiement , a celé : « A Damedieu soit li quens commandés , Qui le nos rende encore a sauveté .
Par maintes fois nos a bien abevrés , Et bien vestis , et grant honor porté .
» Ausi disoient laiens li baceler .
Ensi vait d'ome , quant il se fait amer , Et qui le sien set sëaument douner .
L'amor des gens fait mout boin acater , Li sages hom se fait mout honorer , Tout li boin l'aiment , mais li mauvais le het .
Or lairons ci de cest afaire ester , Si vous dirons de Guillaume au cort nés , Coment ala as poissons a la mer , Il et ses famles et ses somiers torsés .
D'Aignienes issent , or les conduie Dés , Que il ne soient des larrons encontré ; Non seront il desci au retorner .
Li quens Guillaumes s'esploite de l'errer , De ses jornees ne vous sai aconter .
Il et ses famles se sont mout deporté , Li marcis a souvent a lui jüé , Tant que li famles l'en a araisoné .
« Sire , » dist il , « envers moi entendés : Par saint Denis , s'il vous venoit a gré , Jou vous diroie auques de mon pensé .
Jou sai mout bien , par Dieu de mäisté , Por coi li abes ne vous laissa armer : Il ne vous aime vaillant un oef pelé , Et li couvens tous ensamble vous het ; Por vo largece et por vo grant bonté Vauroient ore c'on vous ëust tüé .
Mais par cel Dieu que jou doi aorer , Se vous voliés par mon conseil ouvrer , Nous aquerriens armes a grant plenté , Boines espees et boin auberc safré , Car petit vaut uns preudom desarmés , De poi de cose puet lués estre afolés .
» Et dist Guillaumes : « Amis , mout par es ber , Tu es preudom , ne sai ou tu fus nés .
Jou le fesisse volentiers et de gré , Mais jou n'os mie le commant trespasser , Obedïence ne mon ordene fauser .
Mais por itant que vous dit en avés , Se jou repaire , mout grant preu i arés .
» A tant s'en tornent si laissent le parler , Ainc ne finerent jusc'al val de Sigré .
XX Vait s'ent Guillaumes sans nul arestement , Il est ses famles cevaucent durement .
Ne sai pas dire trestot lor airrement , En grant peril cevaucent voirement , Que il ne portent armes ne garnimens , Fors une espee qui trence povrement : Cele ot li famles a son archon pendant .
Sovent maudist l'abé et le convent , Tout por Guillaume , le marcis au cors gent , Qu'il en laissa venir sifaitement , Si desgarni et si vilainement : « Il moustre bien qu'il ne l'aime noient , Il vauroit bien , et si en fait samblant , Que li larron le fesissent dolent .
» Od le Guillaumes , mout grans pitiés l'en prent , Dist au vallet bel et cortoisement : « Cevauce , frere , trestout sëurement , Car , se Dieu plaist , le roi omnipotent , Nous revenrons arriere lïement .
Teus en rit ore , par le mien entïent , Que jou ferai courechous et dolent .
» Lors cevaucierent sans nul arestement , Et tant errerent entr'aus deus senglement , Qu'el gaut parfont en entrent droitement Ou li larron repairoient souvent , Qui ont ocis maint home a grant torment , Et desreubé , et fait maint cuer dolent .
Li quens Guillaumes met son vallet devant Et si li dist : « Biaus amis , or entent : Car nous dedui , se toi vient a talent .
Se sés canchon , par amors , di nous ent , Si en irons un poi plus lïement .
» Li vallés l'ot si respont erraument : « Sire , » dist il , « par le cors saint Vincent , Est chou a certes , ou vous malés gabant ?
Se jou savoie de canchons mil ou cent , Ne canteroie par tout l'or de Clarvent , Car de paor ai tout le cors sullent , La char me tranble , si me fremist li sans , Li peus me drece , encontremont s'estent .
» Od le Guillaumes si en rist corelment : « Frere , » dist il , « or soit a vo talent .
» Parmi le val s'en vont delivrement , Ainc n'i troverent nisun encombrement , Car li larron n'i estoient noient , En autre lieu erent por mordrir gent .
Vait s'ent Guillaumes , que Dieus gart de torment , Le val passerent adonques quitement , Quant il sont outre , si s'en vont radement .
Liés fu li famles , saciés certainement , Ne fust si liés par tout l'or d'Orïent ; Guillaume apele si li dist en rïant : « Sire , » dist il , « par Dieu omnipotent , Or canterai , s'il vous vient a talent .
» Od le Guillaumes si s'en rist boinement : « Frere , » dist -il , grans mercis vous en rench .
» XXI Vait s'ent Guillaumes , li marcis Fierebrace , Il et ses famles n'i font nul arestage , Le gaut parfont tot delivrement passent , Onques n'i orent encombrier ne damage , Car li larron erent en autre herbage .
Mais s'or n'en pense li pere esperitables , Il averont tel encontre au repaire , Paour avra d'aus deus tous li plus maistres .
Tant va Guillaumes et li soumiers qu'il cace , Qu'a la mer vienent ou il ot mainte barge .
Se li quens trueve des poissons au rivage , Delivrement en veut faire sa carge , Car li frans hom de retorner se haste .
Li maronier tout encontre lui salent , Et li auquant le prendent par le cape , Li uns le tient et li autres le sace , Cascuns li crie en haut en son langage : « Cha !
» fait li uns ; « mais decha » fait li autres , « De bains poissons arés ja vostre carge .
» Od le Guillaumes si en rit sos sa cape : « Signor , » fait il , « por Dieu l'esperitable , Ne me saciés , tost me feriés damage .
D'Aignienes sui , nel tenés mie a fable ; Cha m'en envoie nostre sire li abes , Ainc n'i daigna venir uns seus des autres : Povres hom sui , por chou si me decacent , Par chou me heent que sui de bas parage .
N'as escondire chou qu'il me ruevent faire , Mais des deniers ai assés en ma male , De vos poissons voel acater en taske .
» « Sire , » font il , « or avés dit que sages .
» Lors li aportent et des uns et des autres .
Li quens Guillaumes descendi au rivage , Pris a son gorle , erraument le deslace .
Dist a son famle : « Or pensons de bien faire !
Cist maronier sont tout en no manaie , Et cist poisson qui sont en ceste place , Ne sai , par Dieu , coment jou les acate .
Or lor paions si que gré nos en sacent , Qu'il ne se plaignent de nous ne de nostre abe .
» Li maronier s'escrïent a vois haute : « Bien dist li moines , Damedieus bien li face !
Se il revient ja mais en cest rivage , A nos poissons n'est mie drois qu'il faille , Avoir en doit sans denier et sans gage .
» XII Or a Guillaumes des poissons acatés , Mulès et bars ot a mout grant plenté , Pläis et braismes et moruaus salés .
Li maronier ont le somier torsé ; Li famles prent les deniers a conter , Tant qu'il i ot grant piece sejorné .
Li quens Guillaumes s'en prist a rüer , Il s'abaissa s'a les deniers combrés , A golenees lor commence a rüer , Et a puignies environ de tous lés .
« Signor , » fait il , « or en prendés assés , Tant que paiét soiés a vostre gré .
» Quant chou öirent si en ont ris assés .
Li maronier ont joie demené , Dist l'uns a l'autre : « Mout est cis moines ber , Gentieus hom est et de grant parenté , Si larges moines ne fu onques trovés !
» De toutes pars li prisent a crïer : « Sire , » font il , « bien estes aquités !
Biaus sire moines , sovent i revenés , Car des poissons averés a plenté , Qui qui i faille , vous en avrés assés .
Anchois iriens le dïemence en mer , Que n'en aiés tout a vo volenté .
» « Signor , » dist il , « cinc cens mercis et grés .
» Uns frans borjois a le conte esgardé , Bien le conut , quant il l'ot avisé , Au grant corsage , as puins gros et quarrés Et a la boce qu'il ot enson le nés : Il l'ot vëu en France le regné .
Il l'en apele par mout grant amisté : « Sire , » fait il , « un don vous voel rouver , Par amor Dieu , ne le me deveés , Que Dieus vous doinst et honor et bonté .
» « Volentiers , voir , » dist Guillaumes li ber , « Se jou le puis entor moi recovrer .
» Dist li borjois : « Vous le m'avés doné !
Jou ne vous ruis ne castel ne cité , Or ne argent , ne denier moneé , Ne piaus de martre , ne hermin engoulé .
Ains vous requier c'od mai vegniés disner , Mieus en vaura a tous jars mes ostés , Et jau mëismes en serai honorés .
» Et dist li quens : « Volentiers et de gré .
» A icel mot sont a l'ostel alé .
Li osteus fu ricement atornés , Et li borjois le fist encortiner , L'aire joncier et de glai bien parer .
Et li mengiers estoit bien aprestés , Les tables mises s'asisent au disner .
Bien sont servi de vin et de claré , Tant ont de mès que nes sai deviser .
Après mengier font les napes oster .
Li quens Guillaumes a son famle esgardé ; Cil sot tantost que il ot en pensé : L'or et l'argent qui lor estoit remés Vait al borjois et baillier et douner .
Voile li astes , mout en est äirés , Dist a Guillaume : « Or m'avés fait gaber !
Foi que jou dai tous frans homes porter , Por quatre mois cha dedens sejorner , N'i despendrés un denier moneé .
Trés bien me membre d'une grande bonté : Ja me fesistes mout grant honor porter , Dedens Orenge , vo mirable cité ; Je revenoie bien povres d'outre mer .
Bien vous conois , par sainte carité , Bien me fesistes , ne l'ai pas oublïé , Toute ma vie vous en doi plus amer ; Sire Guillaumes , Dieus vous puist honorer !
» A cest mot est devant lui aclinés , Le pié li vait et la jambe acoler .
Li quens Guillaumes l'en a amont levé , De la pitié commencha a plorer : « Ostes , » dist il , « preus estes et senés , Por Dieu vous pri a home n'en parlés ; Voirement sui Guillaumes au cort nés , Por Dieu vos pri que vous ne m'encusés .
» « Sire , » dist il , « ja mar en douterés !
» A icest mot s'est Guillaumes levés , L'ostesse done deus mars d'or esmerés : « Dame , » dist il , « de chou vos deduirés ; Se jou vif longes , par la foi que doi Dé , Vostres bienfais vos iert gueredonés .
» « Sire , » dist ele , « Jhesus vous puist sauver !
» A icest mot est Guillaumes montés , Et vient a l'oste , congié a demandé , Et de l'ounor l'a forment mercïé .
« Sires , » dist l'ostes , « Jhesus vous puist garder Et des larrons vous puist hui delivrer Qui les gens tüent ens el val de Sigré !
G'irai o vous , se vous le comandés .
» Et dist Guillaumes : « Par mon cief , non ferés !
» A icest mot en est li quens tornés , Il et ses famles se sont aceminé .
Mais ains qu'il soit revenus a l'ostel Et les poissons ait as moines donés , Avra paor d'estre tous desmembrés , Car les larrons li estuet encontrer .
XIII Vait s'ent Guillaumes , qui plus ne volt atendre , Lor voie aqueillent entre lui et son famle , Et li bains ostes a Jhesu le comande , Qui le conduie et encor le ramaine , Qu'a lui servir vauroit metre s'entente .
Vait s'ent li quens , qui de l'esploitier pense , Que a Aignienes puisse repairier tempre , Et a ses freres delivrer la vïande .
Ne mais anchois qu'en l'abëie rentre , Avra le cuer dolent dedens le ventre Et grant paor qu'il ne perde les menbres ; N'i vauroit estre par trestout l'or d'Espaigne , Se de son cars ne puet faire deffense , Car li larron , que Damedieus cravente , Sont ens el bos , qui les gens i mehaignent .
Ancui feront Guillaume grant tormente , Il l'ociront , se Dieus de lui ne pense , Car li ber n'a ne espee ne lance , Ne arme nule dont il se puist desfendre , Et cil sont quinse qui ens el bos l'atendent .
Or le conduie li gloriouse dame Qui Dieu porta nuef mois dedens son ventre , Car li convens , cui Damedieus sofraigne , Vauroient bien qu'il fust mors sans atente .
Et si ne sevent cele ocoison ou prendre : Ainc ne lor fist anui ne tart ne tempre , Ne lor toli vaillant une castaigne , Fors par itant que trop lor fait despendre .
Tant va li quens entre lui et son famle , Qu'en la valee entra sans demorance : Grant sont li caisne et li fau et li tramble , Li destrois fors , la valee soutaigne .
Li quens i entre , de Damedieu se saine ; Dist ses vallés : « Sire , par sainte Elaine , Mes cuers me dit c'on vos asaura tempre , Li cors me tramble si me falent li membre .
J'amasse mieus , par les sains de Bretaigne , Tous li covens fust ars en fu de laigne , Que nous fuissiens venu sans armes prendre .
» Et dist Guillaumes : « Frere , ne t'espaente , Car se Dieu plaist , qui fist et home et feme , Bien passerons parmi le val soutaigne .
» Hui mais orrés de Guillaume d'Orenge Et des larrons , cui Dieus doinst maie estraine .
XXIV Or fu Guillaumes el parfont gaut ramé , Li soumiers fu devant lui aroutés .
Li quens Guillaumes a son famle apelé : « Frere » , dist il , « sariés vous nient canter ?
Deduisiés nous , se faire le savés , Tant que aions cest parfont gaut passé .
» Od le li famles si l'en a regardé : « Sire » , dist il , « estes vous forsenés ?
Par saint Denis , jou cuit vous me gabés , Qui en tel point volés öir canter .
Tel paor ai , se Dieus me puist sauver , Ne canteroie por cent livres d'or cler : Nous iermes ja mordri et desreubé .
» Od le Guillaumes s'en a un ris geté , Lors l'apela doucement et söef : « Frere , » dist il , « foi que vous me devés , Deduisiés nous et si nos deportés , D'un boin estoire un petit nos cantés , Ne de noient ne vous espaenter , Car , se Dieu plaist , bien en escaperés .
» « Sire , » dist il , « si con vous commandés ; Ne l'os desdire , puis que vous le volés .
» Dont commencha li famles a noter , Tout coiement , n'osa son cant lever .
Od le Guillaumes si l'en a apelé : « Frere , » dist il , « de coi es esfreés ?
Cante plus haut , par sainte carité , Laissiés vo vois toute de plain aler , Car jou aim mout a öir bien canter .
Par celui Dieu qui tout a a garder , Ja por larron ne me quier a celer ; S'il lor en poise , a moi viegnent parler .
» « Sire , » dist cil , « a vostre volenté .
» Dont a li famles son cant plus haut levé , D'un viel estoire li cante haut et cler , Trestout a plain laisse la vois aler , Tentist li vaus et li grans bas ramés , D'une louee le puet on öir cler .
Se Dieus n'en pense , qui en crois fu penés , Mar commencha li famles a canter , Car li larron , cui Dieus puist craventer , Qui repairoient ens el val de Sigré , Erent venu d'une maison preer D'un gentil home qu'il orent desreubé Et sa maisnie et lui enkenbelé .
Deus de ses fieus li orent mort jeté , Et lui mëisme et sa feme au vis cler Orent laissié loiés en un fossé , Et de lor filles fisent lor volenté .
Ne sai que die , mout les ont vergondés , Tout lor avoir en orent amené , Dras et hermins et cevaus sejornés .
Repairié furent un poi ains l'ajorner , A lor repaire ont l'avoir destorsé .
Desous un arbre seoient al disner , Delés aus sont lor ceval aresné , S'il ont mestier , qu'il i puissent monter .
S'ont avoec aus lor blans haubers safrés , Capiaus de fer et boins brans acerés , Misericordes et boins bastons ploumés .
Il erent quinse , si con j'öi conter , Au mengier sïent ensamble lés a lés , Vins et vïandes orent a grant plenté , Dont maint preudome orent desbareté .
Tous li plus maistres fu Gondrains apelés N'ot plus felon dusc'a la Rouge Mer , Ne larron nul qui mieus sëust enbler , Et si n'ot onques de nul home pité , Dieus le confonde , li rois de mäisté !
Li larron öent le famle deporter , Qui vait cantant tot le cemin ferré .
Dist l'uns a l'autre coiement et söef : « Li vif dïable ont cestui encanté .
» Et dist li tiers : « Vous dites verité , A mal ëur sait il si main levés .
» Et dist li quars : « Il a vescu assés .
» Et dist li quins : « Si l'alons tost tüer .
» Respont li sistes : « Il n'en puet escaper .
» « Non , » dist li semes , « s'il a que desreuber .
» Dist li witismes : « Por Dieu , laissiés ester !
Mien entïent , que chou est uns joglers , Qui vient de borc , de vile ou de cité , La ou il a en la place canté .
A jougleor pöés poi conquester , De lor usage ai jou vëu assés : Quant ont trois saus , quatre ou cinc assanblés , En la taverne les keurent alöer S'en font grant joie tant com püent durer , Tant come il durent ne feront lasqueté ; Et quant il a le boin vin savouré Et les vïandes qui li sont a son gré , S'i est bien tant que il ne puet finer .
Quant voit li ostes qu'il a tout alöé , Dont l'aparole con ja öir porrés : « Frere , » fait il , « querés aillors ostel , Que marcëant doivent ci osteler ; Dounés mai gage de chou que vous devés .
» Et cil li laisse le cauche ou le soller , Ou sa vïele , quant il n'en puet faire el , Ou il li ofre sa foi a afïer Qu'il revenra , s'il li veut respiter .
Tous dis fait tant que on le lait aler : Quant est a l'uis , il se prent a l'errer Et si vait querre ou se puist recovrer , A chevalier , a prestre ou a abé .
Boine coustume , certes , ont li jogler : Ausi bien cante quant il n'a que disner , Con s'il ëust quarante mars trouvés ; Tous tans font joie tant comme il ont santé ; Par amor Dieu , laissiés l'outre passer .
» Dist li nuevimes : « Or avés bien parlé ; Qui l'asaura , ses cars ait mal dehé .
» Et tout li autre s'i sont bien acordé .
Gondrains li maistres les a bien escoutés , Par mautalent en a le cief crollé , Il les apele ses a araisonés : « De quel dïable m'avés or sermoné ?
Alés i tost et si soit desreubés !
Par cel apostle c'on quiert en Noiron Pré , Ja jouglerie ne l'en avra tensé Que tout ne perde quanqu'il a conquesté .
Il ont savent des deniers a plenté , Et boines reubes que on lor a doné ; Alés i tost , ne soiés aresté !
» Et il si font , car mout l'ont redoté .
Li set i vont , li huit sont demoré , Jusc'al destroit ne se sont aresté .
Iluec s'esturent tant qu'il l'ont ravisé , Le gentil conte et son soumier torsé .
Quant il le voient , grant joie en ont mené ; Dist l'uns a l'autre : « Or avons tot trové !
Chou est uns moines qui revient de la mer , Il et ses famles : alons le desreuber !
Il ont deniers , jou quit , a grant plenté .
» A icest mot si les ont escrïés : « Or tost , » font il , « dans moines , descendés , Trestout l'avoir et les dras nos lairés !
» Et dist Guillaumes : « Voire , se vous volés , Mais c'iert peciés , se vous rien me tolés , Car jou sui moines benëis et sacrés , Nos sains d'Aignienes vous porra bien grever .
» A ices mos que vous dire m'öés , I vint li maistres et li larron armé ; Por chou qu'il virent que cil ont demoré , Cuident qu'il fuissent combatu et mellé .
Voient Guillaume si grant et si formé , Tout li plus cointe en furent esfreé .
Dist l'un a l'autre : « Por Dieu , car esgardés , Ainc si grant moine ne vi de mere né : C'est uns gaians del regne d'outre mer , Por nous souduire s'est ensi atornés .
Sous ciel n'a home , par Dieu de mäisté , S'il li avoit un tout seul cop doné D'un de ses puins , qu'il ne fust afolé .
» Et dist li maistres : « N'i soiés aresté ; Prendés cel moine , son avoir li tolés !
» Dont a li quens les larrons salüés , Et li larron l'ont tantost desfié , Son famle prisent et si l'on desmonté , Les puins li loient et les piés autretel , En un ronchoi l'ont maintenant geté .
Cil se desmente si commence a plorer : « Dieus » , dist il , « sire , et car nous secourés !
Ja iert mes sire et mors et desmembrés : De lui me poise plus que de moi assés , Ainc plus gentieus ne fu de mere nés ; Sainte Marie , prenge vous ent pités !
» Voi le Guillaumes , mout en est äirés , Dist as larrons : « Signor , tort en avés , Qui mon serjant avés enkenbelé ; Por Dieu vos pri que vous le me rendés .
» Et dist Gondrains , li maus leres provés : « Par mon cief , moines , quant vos escaperés , D'autre Martin vos convenra parler .
» Or äit Dieus dant Guillaume au cort nés , Car il n'a arme dont se puist delivrer , Et li larron l'ont tout avironé : Se Dieus n'en pense , ja l'aront afolé .
XXV Or fu Guillaumes el val sous le ramier , De son serjant avoit mout grant pitié , Por Dieu lor prent le merci a proier : « Por Dieu , signor , n'acroissiés vos peciés ; Ja sui jou moines Dieu et saint Gratiien : Se mal nous faites , Dieu ferés courecier ; Se sains et saus nos laissiés repairier , Jou vos donrai cent saus de mes deniers , Si vos ferai a nostre abé paier .
» Li maistres l'ot , a pai n'est esragiés , Au haute vois li commence a hucier : « Chou qu'est dïables nos ferés vous plaidier !
Descendés tost de l'auferrant destrier , N'en remenrés ne ceval ne somier .
De ces poissons vaurai ancui mengier Et de vos dras vous vaurai despoullier , Come fols moines vos en irés arier , Et puis vous face l'abes autres baillier .
» Et dist Guillaumes : « Par coi me laidengiés ?
Je descendrai de gré et volentiers .
» Li quens descent , ne se volt plus targier .
Et dist li maistres : « Pensés del despoullier !
» Sa cape osta li marcis au vis fier , Si le puira au mal larron fossier .
XXVI Chou dist Guillaumes a la ciere hardie : « Signor , » fait il , « por Dieu le fil Marie , De nostre avoir arés mout grant partie , Por nule rien ne vous iert escondite ; Laissiés me aler , si ferés cortoisie .
» Od le li maistres , a poi qu'il ne marvie ; Dist a Guillaume : « Or ai grant truandie , Mout samblés plains de grant pautonerie .
Come avés ore cele ciere rougie !
Tout vo corage ne me conterés mie , En va pensee a mout de felounie : S'or me teniés dedens vostre abëie , Sor moi serait ja vostre ire vengie , Tost me donriés del poing joste l'öie .
Mout furent fol cil qui moine vous fisent !
Par cele foi que jou doi saint Denise , Se aviés armes , jou quit , a vo devise , Et en vo poing une espee forbie , De nous trestous ne donriés une allie , Ains en feriés mout grande descipline .
» Od le Guillaumes , ne puet müer n'en rie , Et dist en bas que on ne l'öi mie : « Vous dites voir , par ma barbe florie , Mon mautalent vous vendisse ains complie ; Si ferai jou , se Dieus me done vie !
Mais que dans abes , cui Damedieus maudie , A envers mai ovré comme träitre .
» Puis dist au maistre , que pas ne se detrie : « Merci vous pri , por Dieu le fil Marie .
» Et dist li maistres : « Ne vous i vaura guile !
Cha me lairés cele coule delgie , Le caperon et le froc et le plice , Et ces grans botes , les cauces , l'estamine , Puis en irés tous nus en l'abëie , Si samblerés moine qui del sens isse .
» Et dist Guillaumes : « Chou serait vilonie !
» « Desfublés tost , » li maistres li escrie , « Ou se chou non , par saint Pol d'Espolise , Vous avrés ja la teste rooignie .
» Od le Guillaumes , li cuers li atenrie , Dist au larron : « Jou ne vous os desdire , Car commandé me fu en l'abëie , S'on le rouvoit , que jou le desvestisse .
» Son froc osta , la coule a despoullie , Dist au larron : « Est ore bien , biaus sire ?
» « Nenil , » dist il , « cha me lairés la plice , Si le metrons au vin et as devises : De tous avoirs n'en porterés demie .
» XXVII Or fu Guillaumes a pié enmi la rue , En la valee qui fu grans et oscure : Delivrement la plice a desvestue , A Gondrain l'a tout maintenant rendue .
Li quens remest en l'estamine pure , Mout senti tost a sa char la froidure , Car la gelee le destraint et argüe .
« Dieus » , dist Guillaumes , « sainte Marie aiue !
Cil Damedieus qui se mist en la nue Doinst hui dant abe grande malaventure , Qui de mes armes ne me volt rendre nule .
Se jou i muir , chou iert par lor esmute , Mais se j'escape , cier lor sera vendue , Mieus venroit l'abe qu'il fust a Panpelune .
» Gondrains li maistres de crïer s'esvertue : « Cha l'estamine , si ert au vin bëue !
» Li quens la traist , que mie nel refuse : « Tenés , » dist il , « fole gent durfëue ; Tant avés fait , ma char ai toute nue , Et la gelee me fait mont grant rancune , Se Dieus n'en pense , ja ert ma fins venue .
» Li maistres rit , qui de Dieu nen ot cure , Dist a Guillaume : « Or estes a mesure , La char avés bien norrie et pëue ; Or cha les botes , vous n'en porterés nule !
» Et dist Guillaumes : « Ja vous seront rendues , Ais les avrés que me soient tolues .
» XXVIII Li quens Guillaumes ot le cuer mout irié , De chou qu'il s'est malgré suen despoulliés .
Les botes oste et les cauchons des piés , Tous nus remest li marcis au vis fier , La chars li tramble , car li froidure est griés , De la gelee et del vent qui le fiert .
Li larron rïent , cui Dieus puist vergoignier , Fors un tout seul , qui del moine ot pitié Et dist au maistre belement , sans tencier : « Maistres » , dist il , « trop l'avons laidengié , Fait li avons tous ses dras despoullier : Il est cortois si l'a fait volentiers , Gentieus hom est , par les sains desous ciel , Car li rendés son froc , par amistié , Que il ne muire de froit et de mescief !
» Dient li autre : « De folie plaidiés !
» « Glous » , dist li maistres , « Dieus vous doinst encombrier !
Ja n'en rara qui vaille un seul denier , Se il i muert , dehé ait cui en ciet !
Or primes est moines a droit traitiés , Onques encore de moine n'oi pitié , Car trop sont comte et trop sont envoisié .
Vés come est grans et fors li pautoniers !
N'a si fort home desci a Monpellier , S'il l'ataignoit de son poing ens el cief , Qu'il n'en fesist voler le hanepier .
Alons nos ent , ci n'avons plus mestier !
» Od le Guillaumes , si les a araisniés : « Baron , » dist il , « mal estes conseillié : Trestout li drap que jou vous ai bailliés , Ne mes cevaus , ne mes rices somiers , Ne valent mie , par le cors saint Ricier , La seule boucle qui est a mon braiel .
Asoté estes , se vous le me laissiés , Car ele vaut cent livres de deniers ; Les rices pierres que je fis ens ficier , Les esmeraudes et li topasce cier , Et les jagonces , et li rubin proisié Me costent bien trente livres d'or mier .
Ainc ne vëistes braier si envoisié , Bien me cousta cent livres de forgier , Por mil mars d'or ne seroit esligiés .
» Et dist li maistres : « Or tost , cha le bailliés !
» « Coment dïable , » dist Guillaumes li fiers , « Si remanrai tous nus en cest ramier ?
» « Non ferés , moines , jou vous donrai le mien : Le mien braier voel au vostre cangier .
» Et dist Guillaumes : « De folie plaidiés !
Se jel vous doins , Dieus me doinst encombrier , Se vous mëismes nel venés deslacier .
» Et dist li maistres : « Jou irai volentiers .
» Li larron virent le braier flanboier , N'i a celui qui ne l'ait convoitié .
Dist l'uns a l'autre : « Vois con rice braier ?
Onques mais hom n'ot si boin ne si cier .
» Gondrains li maistres est descendus a pié , Devant le conte se vait agenoullier Por le braier qu'il li volt deslacier ; Le bout devant en prist a manoier .
Voi le Guillaumes , a poi n'est esragiés , D'ire et de doel commence a formoier .
Quant vit Gondrain devant lui aprocier , Qui si l'a hui blasmé et avillié , Hauce le poing , qu'il n'ot mie legier , Par mautalent ens el col li assiet .
Fors ot les bras et le corage fier , Par tel äir li a un cop paiét Que il li a tout le caon froissié Ront li les ners , brise le hanepier Et les deus iex li fait voler del cief , Que devant lui l'a jus mort trebucié .
La ou le voit si l'a contraloié , Si li a dit trois mos en reprovier : « Glous , » dist li quens , « trop fus outrequidiés , Qui me voloies les braies descaucier ; Trop me voloies honir et vergoigner , Quant jou n'ai plus garniment ne denier .
» Et dist as autres : « Venés vos assaier , Se le braier porïés gaaignier .
Foi que jou doi le ber saint Gratiien , Mar l'acointastes , mauvais larron fossier .
Por mon braier vaurai mon doel vengier !
» Quant li larron voient cel destorbier , Seure li queurent , ne se sont atargié , Parmi le dos li ont grans cos paié , Et si li lancent de grans coutiaus d'acier ; La char li trencent , s'en font le sanc raier , Tant l'apresserent li gloton pautonier Que sor le groe le font agenoullier .
Se Dieus n'en pense , li glorious del ciel , Ja iert li quens ocis et detrenciés , Car li larron l'ont forment angoissiét , Tant qu'il le fisent a terre trebucier : Li cuirs li ront des paumes et des piés , Li poignans groe li fait el cors sainnier .
XXIX Or fu Guillaumes li marcis a la terre , Il resaut sus , que plus ne s'i areste , Et li larron l'angoissent et apressent .
« Dieus , » dist Guillaumes , « sainte Marie bele , Qui Dieu portastes , gloriause pucele , Tant par ai mort de cele gent averse , De Sarrasins , qui Damedieu ne servent , Garissiés moi de ces larrons rubestes , Qui tant me font et anui et moleste !
Dieus , s'il vous plaist que jou le vie perde , Recevés moi en paradis celestre , Mais par la foi que jou doi saint Silvestre Et par les sains c'on quiert en longes terres , Jou lor ferai anui ains que soit vespres .
» Li quens saut sus , l'un en prent par le resne , Enpaint le bien , a terre le reverse , Del poing le fiert a guise d'arme oneste ; Si come il dut jus cäir de la sele , Le fiert li quens , si durement l'aderce Que a ses piés en respant la cervele .
« Dieus , » dist li quens , « sainte vraie paterne , Se jou i muir , ci ara trop grant perte .
Ahi !
dans abes , chou iert par vo deserte , Qui m'envoiastes par vo vïande querre Tout desarmé , sans auberc et sans elme .
Mais se j'ëusse branc ou baston ou perce , De ces larrons fesisse ancui javeles , Jou lor donasse , par mon cief , tel confesse , Ja mais a tans n'i pëust venir prestre .
» Dist l'un a l'autre : « Cis fols moines se derve !
» Lors le rassalent a destre et a senestre ; La li fist Dieus une miracle bele : Onques li quens n'i rechut cop en teste .
Li gentieus hom ne se set quel part traire , Vuides mains est si ne set preu que faire .
Or oiés ja une miracle aperte Que li quens fist par descombrer la presse : Son soumier voit , qui el cemin s'areste , Li quens le queurt par un des piés aherdre Si li esrace une des quisses destres , Et li soumiers est këus a la terre .
XXX Or a Guillaumes le soumier abatu , Le destre quisse li a sevré del bu ; A ses deus puins l'a par le pié tenu , En haut le lieve li quens par grant vertu , Et li larron en sont tout esperdu .
Dist l'uns a l'autre : « Par Dieu le roi Jhesu , Jou quit cis moines est fors del sens issus ; Qui l'atendra , son tans avra perdu .
Vés came est grans et fors et parcrëus !
» Et li marcis lor est seure courus ; Cil le ferirent et il les a ferus , Lués en a cinc et mors et confondus , Et trois en a devant lui abatus ; Li autre fuient parmi le bos ramu .
Li cuens lor crie , que bien l'ont entendu : « Fil a putain , vous avés tout perdu , Mar m'i avés si vilment desvestu , Por mon braiel estes hui mal venu .
» Un grant tinel a coisi devant lui , Prent le a deus puins , la quisse jeta jus .
Quant cil le virent , s'en furent irascu ; Li quens Guillaumes les a aconsëus : Ne sai par coi vous en contasse plus , Tous les ocist et defroisse a son fust , Fors un tout seul , qui est jus descendus .
Vient a Guillaume , as piés li est këus , Merci li crie por amor Dieu Jhesu : « Gentieus hom , sire , onques par moi ne fu !
Ce poise moi , se Damedieus m'aiut .
Ainc n'i feri ne de fer ne de fust , Se vous plaist , sire , bien l'avés aperchut , Anchois proiai no maistre malostru Qu'il vous ëust vo garniment rendu ; Il nel volt faire , cier li avés vendu .
» Od le Guillaumes si l'a bien conëu , Il li pardone si l'en a levé sus .
Et dist li quens : « Jou vous tieng a mon dru .
» Vinrent au famle , qui ens el ramier fu , Il le deslïent et cil est salis sus .
« Dieus , » dist li famles , « qui el ciel fais vertus , Mes gentieus sire que est il devenus ?
Se il est mors , sire Dieus , mar i fu !
» « Naie voir , frere , car Dieus m'a secoru .
Mais or me di , comment te contiens tu ?
» « Sire , mout bien , quant ne vous ai perdu .
» Li quens Guillaumes a ses dras revestus , A loi de moine , si comme devant fu .
As larrons vienent si se sont arestu , Qui el cemin gisoient estendu , Li un navré , li autre a mort feru ; La lor poissance ne vaut mais un festu .
Li quens Guillaumes les fait desvestir nus ; Ne sai par coi vous devisasse plus : Trestous les ont par la gheule pendus , Sour le cemin , a un caisne ramu .
Cil ot grant joie qui escapés en fu , Li larron ont lor loier recëu .
Bien a Guillaumes esprouvé sa vertu , Qui les larrons a mors et confondus ; Mout en gracie nostre pere Jhesu .
XXXI Or a Guillaumes bien son cors esprové , Et Damedieus l'a mout bien delivré , Qui des larrons l'a si tost descombré .
Il et ses famles , qui mout fist a löer , Ont les quatorse pendus et encröés , Et li quinsimes lor aida de boin gré .
Coi qu'il ait fait ne coi qu'il ait ouvré , Preudom veut estre , ce li vient en pensé ; Vient a Guillaume si l'a araisoné : « Sire , » dist il , « envers moi entendés !
Maint mal ai fait , mainte desloiauté , Mout m'en repent , s'ait Dieus de moi pité !
Comment que j'aie esploitié ne erré , De tout en tout sui a Dieu retornés , Et a vous , sire , que trai a avöé .
Servirai vous de boine volenté , Ja ne ferai mais mal a mon aé , Ne hom ne feme n'ert par moi encombrés .
» Et dist Guillaumes : « Dieus en soit aourés !
Et jou vous doins de l'avoir a plenté Que cist larron orent ci amassé , Car jou l'ai bien de mon cors acaté .
» Li quens l'en done , qui bien l'a conquesté , Cevaus et reubes et deniers moneés , Et cil l'en a doucement mercïé .
Après li a li quens congié doné , En sa contree es le vous retorné , Puis fu preudom en trestout son aé .
Hui mais devons de Guillaume conter , Comment il a esploitié et erré .
Vint au soumier qu'il avoit afolé , Le piét raporte qu'il en avoit osté Atout le quisse , si con vos ai conté , Dont il avoit les larrons maceclés .
Il le rassiet doucement et söef , Lors s'agenoulle ens el cemin ferré , Reclaime Dieu , le roi de mäisté , Une orison commence a ramenbrer .
XXXII Or fu Guillaumes li ber a genillons , De verai cuer commence une orison : « Dieus , » dist il , « peres , qui estoras le mont , Adan fesis de terre et de limon Et sa moullier , Evain l'apelë on , En paradis lor dounas mansion .
Cacié en furent par le sathan felon , Ques engigna par sa grant träison .
Par cel peciét avint tel mesprison , Cent mile gens en furent en prison Dedens infer , ou a grant tenebror .
Tout i aloient , ja ne fust si preudom ; Li saint profete i aloient trestout .
Dieus vint en terre par sainte anontion , Nasqui de virge a guise d'enfanchon , Et puis soufri por nous la passion , Et au tierch jor si ot surrection , Del lait infer pechoia le maison , Si en geta ses amis a bandon , El ciel monta le jor d'Asention : Si con c'est voirs et nous bien le creons Et con jou sui , vrais Dieus , vos liges hom , Envoiés , sire , par vo benëichon , A ceste beste une tel garison , Qu'el puist aler sans mal et sans dolor !
Jou l'afolai , sire , par grant besoing .
» A ces paroles que conté vous avons , Reprent li cuirs , li ners et li braons , La chars reserre sans nule arestison : Or fu plus sains que ne fu a nul jor .
Il sali sus , n'i fist demorison , Grate et henist clerement , a haut ton , Toute la soume ne li poise un boton .
Voi le Guillaumes si drece le menton : « Dieus , » dist li quens , « par ta benëichon , Or en iront a l'ostel li poisson S'en mengeront li nostre campaignon .
» Dist a son famle : « Amis , or en alons !
Tout cest gaaing vos met en abandon .
» « Dieus le vous mire , » li vallès li respont ; Le harnas torse , dont il i ot fuison .
Lor voie acueillent si s'en vont le troton , Jusc'a Aignienes n'i font arestison .
Hui mais orrés une fiere canchon , Tele ne fu trés le tans Salemon , Comme Guillaumes , qui cuer ot de lion , Fu puis hermites , si con lisant trovons , Dedens Provence , cel estrange roion , Et com paien , li encrieme felon , Le tinrent plus de set ans en prison , Dedens Palerne , en la tor Synagon .
XXXIII Vait s'ent Guillaumes au cort nés , li marcis .
Navrés estoit et el bras et el pis , Mais a Dieu rent et graces et mercis Des maus larrons que il avoit ocis Et afolés , pendus et malbaillis , Fors un tout seul que il laissa garir .
Tout le harnas en fait od lui venir , Cevaus et armes et boins brans acerins , Reubes et dras et cofres et escrins : Tout fist torser sor les cevaus de pris Que il avoit sor les larrons conquis .
Bien en cuida a gré l'abé servir Et le couvent et tous cels del porpris .
Mais mieus amassent , si con l'estoire dit , Que li larron , que Dieus puist malëir , Ëussent mort Guillaume le marcis ; Mais Dieus ne volt , li rois de paradis .
Li quens fu mout et navrés et malmis ; Dist au vallet : « Ne soiés esbahis : De cest avoir que ci avons conquis Arés vous tant , ja ne serés mendis ; Et s'en aront no moine des boins vins , Dont il porront lor feste resbaudir : Or m'ameront , s'il sont preu et gentil .
» Dist li vallès : « Par Dieu , sire , nenil !
Ja preudom n'iert de mauvais conjöis , Ains le vauroit avoir mort et honi .
De tous nos moines puis jou dire autresi , Ja d'aus n'estrés ne amés ne chieris .
» Et dist Guillaumes : « Frere , ce poise mi .
Bien lor fesisse , se longes fuisse vis , S'il le pëussent endurer ne soufrir .
Or me verront de l'ordene tempre issir , En autres terres irai m'ame garir : Jou ne voel pas vers aus movoir estrif , Ne les vauroie enpirier ne laidir .
» A ces paroles acueillent lor cemin .
En la vile entre ou l'abëie sist , Chou est Aignienes , dont l'abes l'ot tramis , Por des poissons as moines malëis .
Li bourjois voient dant Guillaume venir , Del grant avoir furent tout esbahi ; Dist l'uns a l'autre : « Ou fu cis avoirs pris ?
Jou quit cis moines a reubé le päis , Reubeor samble mout bien , ou hakesin .
Vés comme est grans , parcrëus et furnis !
Il nos fera escillier et hounir , Et nos maisons et ardoir et brüir , S'il s'acostume as gens le lor tolir .
» Dïent li autre : « Il ne va mie ensi , Car a la mer fu l'autre jor tramis Si a , jou quit , les larrons desconfis Qui tant home ont afolé et mordri ; Cel grant avoir a il sor aus conquis : S'ensi l'a fait , Dieus le puist benëir .
» Li quens Guillaumes les a trés bien öis , Tous cois se teut , mot ne lor respondi , Tant s'esploita que vers la porte vint De l'abëie dont l'autrier se parti .
Et li serjant l'ont maintenant coisi , Keurent a l'abe , tot errant li ont dit : « Sire , » font il , « dans Guillaumes vient chi !
» Od le li abes si fu tous esbahis : « Nomini Dame , » dist li abes Henris , « Dites vous voir ?
Gardés n'i ait menti !
» « Sire , » font il , « öil , par saint Denis !
Chou est Guillaumes , li frans quens palasins .
Jou quit qu'il a tous les larrons ocis , Ou il a mort conte ou duc ou marcis , Car tant amaine et cevaus et roncis , Et dras et armes et bons brans acerins , Dont on porroit quarante homes garnir .
Et si aporte et argent et or fin , Car mout i a et cofres et escrins , Et li poisson n'i sont mis en oubli .
» « Dieus , » dist li abes , « que porrons devenir ?
S'il vient chaiens , nos n'i serons gari , Tous nos convient fors de l'encloistre issir .
» Il les apele , belement lor a dit : « Signor , » dist il , « Guillaumes revient chi !
» Dist li covens : « Mal puist il revenir !
Car fuissent or li larron enföi Ou tout pendu ou detrait a ronchis , Quant il ne l'ont afolé et malmis .
Clöés la porte et fremés le postis , Que s'il vient ens , nous somes malbailli .
» L'abes respont : « Jou l'otroi bien ensi .
» Trestout fremerent , onques n'i ot detri , Huis et fenestres et le mostier ausi ; Dedens l'encloistre sont mucié et quati .
Mais ains le vespre , que il soit enseri , Avra paor trestous li plus hardis .
Nëis li abes vauroit estre a Paris , Et li prïeus a Rains ou a Senlis .
XXXIV Li quens Guillaumes vint vers la porte droit , O ses poissons et chou qu'il amenoit .
Li famles crie c'on li oevre a esploit : « Si enterrons laiens , et nos avoirs .
» Li portiers l'ot si se tint mus et cois , Ne volt mot dire , que por l'abé n'osoit .
Crie li famles , mais rien ne li valoit ; Od le Guillaumes , quidiés que ne l'en poist ?
Par mautalent li escrie trois fois : « Oevre la porte , que Jhesus mal t'otroit !
Fais me tu ci ester desor mon pois ?
Se tu ne l'uevres , ja le verras caoir !
» Quant cil l'entent , si respondi buffois : « Sire , » dist il , « n'i enterrés des mois !
L'abes , mes sire , en a prise ma foi Que jou ne l'uevre por rien nule qui soit .
Assés poons chaiens sans vous manoir , Il ne vous aiment le monte d'un balois : En autre terre querés le vostre esploit .
» Od le Guillaumes si fu en grant effroi , De mautalent est devenus tous noirs ; Dist au portier : « Fel cuvers maleois , Mar le pensastes , anqui le conperrois , Ja por vostre ame secors n'i averois !
Trop est honis frans hom qui vilain croit ; Qui bien li fait , il le pert , par ma foi .
Jou t'ai bien fait et au main et au soir , Or me fais honte et si me dis anoi .
» Et li portiers li respont grant desroi : « N'i enterrés , par le Dieu ou je croi , Trop nous volés chaiens tenir destrois , Tous vos biens fais ne prisomes deus nois .
» Li quens Guillaumes saut jus del palefroi , A icest mot sa grant ire li croist .
Voit un marrien qui a terre gisoit , D'une maison que on i carpentoit ; Troi grant vilain nel levassent des mois .
Li quens le lieve com le pel d'une soif , Envers le porte s'en adrece tot droit , Tel cop i hurte del pel qui gros estoit , Li gon brisierent et li porte descroist , Tot en un mont l'abati devant soi , Et le portier a mis en tel destroit , Desous le porte que craventee avait , Le cuer del ventre li fait partir en trois .
Li quens Guillaumes i entre demanois , Le portier vit , qui iluec se moroit ; Li quens li dist : « Or as chou que tu dois ; A nul franc home ne diras mais anoi .
» A grant merveille l'esgardent li bourgois ; Dist l'uns a l'autre : « Taisons nous trestot coi , Que par cel Dieu qui haut siet et lonc voit , Se nous rions et il nos aperchoit , Ne disons rien qui encontre lui soit , Tous l'ors del mont ne nous garantiroit Que ne nous tut de cel fust orendroit .
» XXXV Li borjois furent cel jor en grant error , N'i a celui qui n'ait mout grant paor , Por chou qu'il voient Guillaume en tel iror .
Dist l'uns a l'autre : « Signor , or nous taisons ; Laissons li faire son talent et son bon .
» Li quens Guillaumes n'i fait arestison , En l'abëie entre tout a bandon .
En fuies tornent escuier et garchon , Ferment quisines , estables et maisons .
Li moine sont por Guillaume en frichon ; En fuies tornent , cascuns d'aus se repont , Quant il öirent aconter la raison Que dans Guillaumes fait si grant marrison , Que le grant porte et le postis selonc A abatu , et le portier desous .
L'abes mëismes vausist estre a Lonc Pont , Et li prïeus as puis de Besenchon , Et li covens a Rains ou a Soissons , Que trop redotent Guillaume le baron .
« Dieus , » dist Guillaumes , « par ton saintisme non , Comme cist moine sont plain de desvoison !
Or sai jou bien que ce fu träisons Qu'il m'envoierent a la mer as poissons .
Il me quidierent faire ocire as larrons , Mais par la foi que doi saint Simeon , Ains que m'en parte , mout cier le comperront !
Mieus ameroie , par Dieu et par son non , Que jou fuisse ars en un fu de carbon , Que jou ja mais fuisse avoec aus un jor .
» Au mostier vient si brise le veroil , Puis entra ens , qui qu'en poist ne qui non ; Devant le crois se mist a genillons , Le crucefis encline mout parfont .
Li abes fu devant l'autel tos sous ; Quant voit Guillaume , tel paour n'ot nus hom : Or voit il bien qu'il est pris au broion , Ne li guencirs ne li vaut un boton .
Ou voit le conte si l'a mis a raison : « Sire Guillaumes , ne faites celison : Avés vous nos aporté des poissons ?
» XXXVI Li abes a Guillaume araisoné , Par son droit non si l'en a apelé : « Sire Guillaumes , fustes vos a la mer , Avés vous nos des poissons aporté ?
» « Oie , » fait il , « del frès et del salé , Mais maisement vous sont venu en gré , Quant vostre porte me fëistes fremer .
Mais vo portier vous ai si conreé , Desous la porte l'ai tout acraventé , Si a le cuer ens el ventre crevé .
Ce poise moi que ne fustes delés !
Träi m'avés , jel sai de verité , Quant m'envoiastes sans armes a la mer , Ou li larron m'orent près desmenbré .
» Ot le li abes si en fu esfreés , Mout doucement li a merchi crïé Et si li dist que li ordenes est tels .
Et dist Guillaumes , li marchis au cort nés : « A vis dïables soit teus ordres donés , Quant l'uns des moines veut l'autre vergonder !
U'st li prevos et li prïeus alés ?
Il m'envoierent as larrons desfaés , Mais jes ai tous et mors et desmenbrés .
Et vous mëismes me quidastes tüer : Mais par la foi que jou doi Dieu porter , Ains que m'en voise , mout chier le comperrés !
Fils a putain , fel träitre provés , Comment m'osastes träir ne vergonder ?
» L'abes l'entent s'est en fuies tournés , A hautes vois comencha a crïer : « Sainte Marie , Guillaumes est dervés !
» Li covens l'ot s'est venus a l'abé , Plus de soissante environ et en lé .
Voient Guillaume venir tout äiré , Ou il venoit encauchant dant abé ; Qui dont vëist ces moines desrouter , Parmi l'encloistre et entor ces pilers , Rire en pëust et avoir grant pité .
Dist l'uns a l'autre : « Mar fust cis moines nés !
» Li quens lor crie : « Par foi , n'i düerés !
» Cels qu'il ataint a mout mal atornés , Il hurte l'un si a l'autre bouté , Cha trois , cha quatre fait maintenant verser .
Et li priëus comencha a crïer : « A vis dïables soit cis moines donés !
» « Voire , » dist l'abes , « mal soit il retornés !
» Dist li prïeus : « Or le faisons berser !
» Li ceneliers s'i fust bien acordés , Et li covens volentiers et de grés , Mais li marchis les a mal atornés , L'un a feru , l'autre a tout defröé , Le tierch poursache , le quart a afolé .
Emmi l'encloistre a l'abé encontré , Au caperon l'a li marchis combré , Trois tors le torne , au quart le lait aler : De l'abé a le prïeus encontré , Et li prïeus se hurte a un piler , Li oel del chef li sont andoi volé , Et li prïeus fu tous escervelés , Et l'abes fu en aises tous fröés .
Ainc , puis que Dieus fu de la virge nés , Ne furent moine si malement mené ; Mais a boin droit furent si atorné , Car le marchis quidierent afoler , Quant l'envoierent par les vaus de Sigré Pour les poissons dont devoient disner , Et puis li firent le grant porte veer .
Et li marchis les a si confessés , Ja mais n'ert jours qu'il n'en soit redotés .
Es vous les moines forment espaentés , Devant Guillaume se sont tout acliné : « Sire , » font il , « merchi , por amor Dé , Faites de nous toutes vos volentés !
Ja mais par nous n'ert vos dis refusés .
» L'abes mëismes l'en est au pié alés , Merchi li prie pour sainte carité , Ne fera mais contre ses volentés : « Vous m'avés , sire , tous les menbres fröés , Et le prïeus nous avés mort jeté .
» « Ce poise moi , » dist Guillaumes li bers ; « Biaus sire maistres , or le me pardonés .
» « Sire , » fait il , « si soit con vous volés , Gel vous pardoins volentiers et de grés , Par si que soit vos mautalens passés , Que nous laissiés en boine pais ester .
» Et dist Guillaumes : « N'en orrés mais parler .
» Ensi se sont li moine racordé , S'ont le prïeus erraument enterré , La messe dite , le service canté .
Li quens Guillaumes a sa coupe clamé : « Glorïeus Dieus , que jou ai mal ovré Par mautalent , qui si m'a sourporté !
Jou ne porroie mie chaiens durer , M'ame mëisme n'i porroie sauver .
Or m'en irai par estrange regné , Hermites ere ens en un bois ramé , Ou en desert , se jou le puis trover .
Vrais Dieus , por vous vaudrai mon cors pener ; Sainte Marie , dame , car en pensés , Que jou me puisse a vo fil acorder , Car trop ai fait de grans peciés mortels .
» Lors comencha Guillaumes a plorer , Del cuer del ventre forment a souspirer .
Quant li moine orent le service finé Et le prïeus en la tere bouté , L'abes a fait les poissons destorser , Si en fist quire a fuison , a plenté .
Et li mengiers fu mout bien atornés , Li moine en orent et li serjant assés ; Bien sont servi de vin et de claré , Tant ont mengié qu'il sont bien conreé .
Mais ainc Guillaumes ne volt de vin gouster , Ne des poissons , qu'il avoit aportés : De ses peciés est forment trespensés , Et del covent , qu'il a si mal mené .
Trestout l'avoir lor a abandoné Que il avoit as larrons conquesté , Dont il avoit le cors taint et navré , Fors ce qu'il ot a son famle doné .
Par devant l'abe s'est li quens aclinés , Si li embrache le jambe et le soller .
Tout le covent fist devant lui mander , Merchi lor prie , por sainte carité , De ce qu'il a envers eus meserré .
Et cil , qui furent del boin vin abevré , Tout li pardonent et si l'ont acolé , Entre lor bras l'ont de tere levé .
Et il lor a tantost congié rové , C'aler s'en veut en estrange regné : « Chaiens comant mes armes a garder Et mon ceval , que jou ai tant amé , Par tel covent que , se mestiers en ert , Que j'en pëusse avoir boin recovrer .
» Quant li covens ot qu'il s'en veut aler , De la grant joie lor est li cuers levés , Ne fuissent pas si liét pour vint cités .
« Sire » , font il , « volentiers les rarés , Jusc'a vint ans i porrés recovrer ; Ne mais a Dieu soiés vous comandés .
» L'abes li a et li covens juré , Ja de ses armes ne li estuet douter ; Et il les a tous a Dieu comandés .
Li quens s'en va , n'i est plus arrestés , Descaus , en langes , sans cauche et sans soller ; Ainc garniment n'i volt li quens porter , Fors une goune , si c'ai öi conter .
De le porte ist si commence a errer .
Li moine sont lié et joiant remés Et prïent Dieu et ses saintes bontés Que il ja mais ne puist laiens entrer .
Vait s'ent li quens , qui Diex puist honorer .
XXXVII Hui mais orés canchon de fiere geste , Chil jougleour en cantent en vïele , Mais teus en cante et au main et au vespre , Qui n'en set pas vaillant une cenele .
Vait s'ent Guillaumes si laisse sa herberge , Les moines laisse , et il en font grant feste Si prïent Dieu , le glorïeus celestre , Que il ja mais ne viegne a lor repere .
Vait s'ent li quens en pure sa gonele , Descaus , en langes , parmi la terre pesme ; Li pié li sainent des pierres qui l'apressent .
Ce suefrë il pour Dieu , le roi celestre : Dieus l'en rendi guerredon mout honeste .
Parmi Prouvenche li marchis se traverse , Passe les bos et les puis et les tertres , Mangüe pumes , fäines et ceneles .
Ensi s'en passe le jour dusques au vespre , Et prie Dieu et la virge pucele Qu'en itel lieu le mete ou il le serve .
XXXVIII Vait s'ent Guillaumes sans nul detrïement , Pour amor Dieu suefre mout grant torment , Et prie Dieu , le pere omnipotent , Qu'il le conduie et maint a salvement Et qu'il maintiegne Löëy le vaillant Et Blanceflor , sa seror au cors gent , Et tous ses freres et ses autres parens , Et il maintiengne l'abé et le convent , Car il en va pour estre penëans .
Ne sai pas dire trestout son airrement : Tant va li quens et arriere et avant , Qu'en un val entre mout soutil et mout grant .
Desous un arbre foillu et verdoiant Une riviere i ot bele et corant ; Sour le riviere troeve un habitement : Uns sains hermites i prist herbergement , Iluec sert Dieu mout enterinement .
De set grans lieues n'ot ne vile ne gent De coi il ait nisun confortement , S'ermites non , ensi com jou l'entent , Qui ens el bois ont lor estorement .
Et lor bestailles avoient voirement , Lor cortisiaus , lor edefïement ; La se garissent et vivent saintement .
Mais li larron , se l'estoire ne ment , Lor font maint mal et menu et sovent , Prendent lor bestes et vendent a argent , Lor maisons brisent , saciés certainement , Lor dras lor tolent et mainent malement , Ses enkembelent et loient mout forment .
Douse en i ot de tel afaitement ; Mais jou quit bien que grans dieus lor atent , Car dans Guillaumes , qui mout a fier talent , Ains demain vespre les fera tous dolens : Trestous li mieudres , sachiés certainement , N'i vauroit estre pour plain un val d'argent .
Vait s'ent Guillaumes , si con Diex li aprent ; De ses pechiés a grant repentement .
A l'ermitage s'en vient delivrement , Le maillot troeve , qui droit au postis pent ; Li quens i fiert trois caus menuement .
Le maisoncele ert bien close en tous sens De boine soif espinee forment , Et un fossé i ot fait voirement ; Li sains hermites , qui Dieu prie sovent , S'estoit hordés ensifaitierement .
Le maillot ot , cele part vient errant , Le postis oevre tost et isnelement : « Qui'st la ?
» fait il , « por Dieu omnipotent !
» Li quens respont mout deboinairement : « Pechieres sui , ainc hom ne vit plus grant .
Herbergiés moi , por Dieu le vos demant !
Parmi chest bois ai alé traversant Plus de set jours , sachiés certainement ; Ainc n'i trovai maison n'abitement , Au camp ait jut , a la pluie et au vent : Or me herberge , se toi vient a talent .
» Li sains hermites l'esgarda durement ; Quant il le vit vestu si povrement , Si malaisieu , si grant et si parant , Au saint hermite si grant paor en prent , N'i vausist estre por plain un val d'argent .
La porte clot si s'en fuit durement , Pour cent mars d'or n'i fust plus longement .
« Diex » , dist l'ermites , « par ton commandement , De cel maufé , se toi plaist , me deffent , Car jou sui mors , se il as poins me prent ; Tout mon hostel et tout mon mandement Ferroit il jus a un pié seulement : Sainte Marie , dont vient si grande gent ?
» Li quens Guillaumes a la porte l'atent , Iluec s'assiet si pleure tenrement Pour ses pechiés , dont se repent forment .
Lors en apele l'ermite doucement .
XXXIX Li quens Guillaumes a apelé l'ermite , Mout doucement et par amours li prie : « Oevre la porte , frere , Dieus le te mire , Herberge moi , pour Dieu le fil Marie ; De moi n'as garde , se Dieus me benëie : Penëans sui , si ne le mescroi mie , Tant ai fait mal , n'est hom qui le puist dire .
» L'ermites l'ot , li cuers li atenrie , Vient a la porte , le postis a lui tire , Le conte apele a la ciere hardie : « Venés avant , de par Jhesu , biaus sire , De che que j'ai vous ferai departie .
» Et dist Guillaumes : « Frere , Dieus le vous mire .
» Li quens entra en la herbergerie , Et li hermites la porte a verillie Pour les larrons , que Jhesus malëie .
Guillaumes a la capele coisie ; Li quens i vait , qui ne s'atarge mie , Mais a l'entrer li dut estre petite , Car li marcis se hurta a le liste .
« Abaissiés vous , sire » , dist li hermite .
Et dist Guillaumes : « Jou 'n ai ja une prise , Trop par fesistes petite manandie .
» « Ele m'est grans , sire » , dist li hermite , « El ne fu pas a vostre point taillie .
» Lors comenchierent li doi preudome a rire .
Li quens Guillaumes a ses orisons dites , Puis si s'en vont andoi a la cuisine .
Li sains hermites , que Dieus soit en äie , Dona Guillaume de ce qu'il ot a vivre A grant plenté , ainc n'i fist avarice : Aighe boulie a un poi de ferine , Et pain de soile , et si burent del cidre , Et puis mengierent de pumes , de fäines , Les melles bletes n'i oublïerent mie .
Quant mengié orent , Damedieu en merchïent .
« Dieus » , dist Guillaumes , « con chi a boine vie !
Mieus aim cest mès que jou ne fas un cisne , Paon ne grue ne capon ne geline , Ne cerf de lande , ors ne cievroel ne bisse .
» L'ermites l'ot s'a la teste baissie , Un petit pense si dist a soi mëisme : « Jou quit , chis hom a forment esté rices , Qui chi parole de si fiere devise .
» Li quens l'apele si li a pris a dire : « Dites moi , frere , pour Dieu , ou vous naquistes , Com avés non , ne le me celés mie .
» L'ermites l'ot , tous li sans li formie , Pleure des iex , la face en a moullie .
Voit le li quens , li cuers l'en atenrie : « Frere , » fait il , « vous faites vilonie ; Dites vo non , que il n'i ait detrie .
» Et chil respont : « Volentiers , biax dous sire .
» XL Or fu Guillaumes laiens en l'ermitage , Dist a l'ermite : « Dites moi vo parage , Dites vo non , se Dieus grant bien vous face .
» Dist li hermites : « Volentiers , par saint Jake !
Nés fui de France , del päis honerable , Gaidons ai non , niés sui dame Anestasse , Feme Garin d'Ansëune le large .
Fils fui d'un duc qui fu de grant parage , Gerars ot non et si tint quite Blaives .
Ma mere fu estraite d'un lignage Qui ainc ne vaut nule träison faire : Cuens Aymeris de Nerbone le large Fu ses cousins , ce me dïent mi maistre .
Jou le servi mout grant pieche por armes , Et si li fis mainte ruiste bataille .
Il m'adouba a Nerbone en la sale ; La fu Guillaumes , li marchis Fierebrache , Hernaus li rous , Äymers et li autre , De Commarchis dus Bueves a le barbe : Avoec ichiaus fui norris en la sale .
Ne sai qu'en mente ne pour coi le celaisse : Jou ai tant fait de pechiés mortuables , Tant home mort et tante cité arse , Terres destruites et castiaus fait abatre , Que li pecié mout durement m'esmaient Que jou ne voise en infer parmanable .
Vint et quatre ans avra a ceste paske Que jou laissai mes viles et mes marces Et que m'en ving chaiens en cest boscage ; En ceste terre qui tant par est salvage Deving hermites et pris cest herbergage : Ainc puis del siecle , certes , ne me fu gaires .
Mout a d'ermites en icestui boscage , Qui par cest bois lor vïande porcacent .
Lor besteletes i norrissent et paissent , De coi l'iver , et le saison trespassent .
Mout a boin tans , par Dieu l'esperitable , Qui Damedieu sert de trés fin corage : En Dieu servir a mout trés boin usage .
Or vous ai , sire , tout conté mon afaire .
Mais li larron me font sovent contraire , Ma maison brisent si me font grant damage .
Mais par cel Dieu qui me fist a s'image , Se vous volés , ja lairai l'ermitage , Od vous irai , sire , mais qu'il vous place .
Bien vous conois as poins et au visage , Au fier corage et as lees espaules : Mes cousins estes s'avés a non Guillaume , D'Orenge fustes sires et conestables , Et si presistes a moullier dame Orable .
» A icest mot li cousin s'entrebaisent , Cascuns d'aus deus a plains les iex de larmes .
XLI Quant li baron se sont entracointié , Ambedoi furent mout joiant et mout lié .
Dist Gaidons : « Sire , or ne me soit noié : Dont venés vous si povrement a pié ?
Avés perdu vos honors et vos fiés ?
» Et dist li quens : « Naie , certes , biaus niés !
Morte est Guibors , ma cortoise molliers , Et mes lignages , dont jou sui mout iriés .
Or ai pour Dieu tout mon päis laissié .
» Trestout li conte li marchis au vis fier , Comment il fu moines saint Gratiien , Tout son afaire li dist de cief en cief , Et des larrons qu'il ot mors el ramier , Le prïeus mort , les moines laidengiés : « Mais or me doi envers Dieu amaisnier , Hermites ere , se Dieus m'en veut aidier .
» Dist Gaidons : « Sire , Dieus en soit gratiiés !
Od moi manrés , s'il a plaisir vos vient .
» « Naie , cousins » , dist Guillaumes li fiers , « En autre lieu vaurai estre ostagiés .
» A ces paroles se sont alé couchier , Assés ont herbe et fuelles de ramier .
Il s'endormirent quant il orent plaidiét , Mais jusc'a poi ert Guillaume essaiés , Car li larron ne sont mie atargiét , Parmi le bois cuerent come esragiét .
Deus hermitages ont cele nuit brisiés , Il s'en repairent un poi ains l'esclairier .
Par l'ermitage Gaidon sont adrechiét , Mais il estoient de reubes tout cargiét , Dont les hermites avoient despoulliés , Enkenbelés et batus et loiés .
Quant de l'ostel Gaidon sont aprochiét , L'uns des larrons le reconut mout bien ; Ses compaignons en prist a araisnier : « Signor » , dist il , « par les sains desous ciel , Ci maint Gaidons , uns hermites proisiés , Qui mout est riches de dras et de deniers .
Il a grant tans qu'il ne fu desrochiés .
Jou passai chi , n'a pas un mois entier , Si li rovai de son pain a mengier , Et il m'assist au disner volentiers .
Jou le vi riche et l'ostel aaisiét , J'ere tous seus si n'i osai grognier , Car mout est grans et fors li pautoniers .
Or i alons , si porrons gaaignier !
» Et cil respondent : « Bien fait a otroier .
» Vers l'abitacle en sont tout avoiét ; Il erent douse , li mal larron fossier , Le postis brisent si l'ont jus trebuchiét .
Gaides l'oï ; a merveilles li vient : « Dieus !
» dist Gaidons , « biaus pere droituriers , Or sai jou bien que jou sui espiiés .
» Il n'osa pas dant Guillaume esvillier : Li quens dormoit , qui mout ert travilliés .
Gaidons li preus fist forment a proisier , Sa cloche sone si saut hors del mostier , Tint un baston , vers les larrons en vient : « Signor » , dist il , « mal faites et pecié Qui cha dedens me volés vergoignier .
» Et cil l'assaillent as grans coutiax d'achier : « Par Dieu » , font il , « a mort estes jugiés , Se tout l'avoir c'avés ne nous bailliés .
» Et dist Gaidons : « Vos l'avrés volentiers , Mais de cest fust vous voel anchois paier .
» Le baston hauche , si feri le premier , Mort le trebuche devant lui a ses piés .
Dont sont li autre dolant et corechié , Il l'avironent et devant et derrier Si l'ont navré el costé et el cief , Et il en a un autre a mort plaiét .
A hautes vois comencha a huchier : « Sainte Marie , et car me conseilliés !
Sire Guillaumes , or ai de vos mestier , Por amor Dieu , or me venés aidier !
» Li quens s'esveille si est saillis en piés , Les larrons ot a Gaidon desrainier , Asailli l'ont , ce set il ore bien .
Il saut avant , ne s'est pas esmaiés , Si vint a l'uis , li marchis au vis fier , Prent le hamie dont on l'ot veroillié ; Par tel äir a l'uis a lui sachiét , Les ais en ront , li gon sont depechiét .
Il sailli fors , en sa main le levier , Les larrons voit si lor prent a huchier : « Mar i entrastes , fil a putain , loudier !
» Le grant hamie a contremont hauchiét , L'un des larrons parmi le cief en fiert , Mort le trebuche , qui qu'en doie anoier .
Quatre caus a li quens si emploiés , Quatre en a mors , et Gaidons deus froissiés .
Qui dont vëist Guillaume bien aidier , Destre et senestre sour ces larrons maillier !
Brise ces testes , froisse lor hanepiers , L'un fait caoir , l'autre a tout mehaigniét .
Li larron sont tout ensi esmaiét , Li plus hardis vausist estre a Poitiers .
Dïent entr'eus : « Mal avons esploitiét , Li vif dïable sont chaiens herbergiét .
Vés com cis est parcrëus et pleniers !
Voir , de tel gent ochirroit un millier ; Vers lui ne vaut nostre force un denier , Tout soumes mort , n'en escapera piés .
» Li sis s'en quident arriere repairier Par le guichet qu'il orent jus plaissié , Mais li issue les a mout angoissiés , Et li marchis les a si encauchiés , Il et Gaidons les ont si fort coitiés , A lor tineus les ont si camousiés , Onques des douse n'en escapa uns liés , Fors un tout seul , cil ot les bras brisiés .
Fuiant s'en va parmi l'espès ramier , Trois lieues fuit ains qu'il fust esclairiét .
A un castel s'en vint vers Monpellier , Iluec a fait ses deus bras reloier .
S'il ne garist - n'en donroie un denier - , Gaides n'avra mais par lui enconbrier .
Au matinet , quant il fu esclairiét , Les larrons firent trestous nus despoullier , Hors del postis les ont tous fait lanchier Si les pendirent a un arbre ramier .
Li ber Gaidons en a Dieu gratiiét : « Dieus » , dist il , « peres , qui tout as a jugier , Or porrai jou a aise soumillier , Or m'avés vous des maus larrons vengiét .
» XLII Mout fu Guillaumes , li ber , de grant vertu , Quant les larrons a ensi confondus ; Trestous les a par les gheules pendus .
A tant es vous deus hermites venus , Qui de le cloke orent öi le hu : Ce furent chil qui tout orent perdu , Que li larron orent la nuit batu .
Desloié furent , si sont la acoru ; Voient Guillaume si grant et si menbru : Li cuers lor tramble , li sans lor est mëus , De la paour furent tout esperdu .
Et dist Gaidons : « Soiés tout assëur , Ja n'i perdrés valissant un festu .
Or esgardés a cel caisne ramu : Conissiés vous cels qui pendent lassus ?
» « Öil » , font il , « il nous ont tout tolu .
» Et dist Gaidons : « Ja vous ert tout rendu .
» Quant cil l'öirent , s'en ont grant joie ëu : « Hé !
Dieus , » font il , « aorés soies tu : Or porrons nous labourer a sëur !
» Lor reubes prisent si s'en sont revestu , Guillaume en rendent et merchi et salu .
Li bers Gaidons ne s'i est arrestus , Ains les mena dedens son arc volu , De ses vïandes les a bien repëus .
Quant li hermite ont mengié et bëu , Cascuns s'en va la dont il ert venus , Grant joie mainent des larrons malostrus .
Par le päis en est levés li hus C'uns grans hermites a les larrons pendus Qui el bos ert novelement venus : Tant n'en i a que par lui seul ne tut .
Li autre l'öent , mout en sont irascu , Entr'aus disoient et sovent et menu : « As vis dïables soit il chi embatus !
» Or erent tuit li hermite en vertu , Ne perdront mais le monte d'un festu .
XLIII Or fu Guillaumes ens el bois arrestés Avoec Gaidon , ensi con vous öés , Mais il n'i est negaires demorés .
Quant les larrons ot mors et estranglés , Gaidon apele si li dist : « Cha venés !
Jou m'en irai et vous chi remanrés .
A Damedieu soiés vos commandés , En autre lieu voel jou estre ostelés .
Proiés por moi , si ferés grant bonté .
Or porrés vous dormir a sëurté , Des larrons estes auques bien delivrés , A pieche mais n'en serés revidés .
» Od le Gaidons si commence a plorer : « Sire » , fait il , « si soit con vous volés .
Se vos plaisirs i fust del demorer , J'en fuisse liés et plus assëurés ; Bien pëussiés vostre ame chi sauver .
» Et dist Guillaumes : « Gaides , plus n'en parlés !
N'iere plus chi , jou voel aillors aler .
» Congié demande , Gaide li a douné , Tout en plorant le convoia assés .
Dist Gaidons : « Sire , envers moi entendés : O vous irai , se vous le comandés .
» Et dist Guillaumes : « Gaides , vous n'i venrés , Tous seus irai la ou Dieus m'a vöé ; Alés vous ent , ne puis plus demorer .
» Dist Gaides : « Sire , ja mais ne me verrés ?
» « Ne sai , cousin , » dist Guillaumes li bers .
Lors s'entrebaisent , plorant sont desevré , Gaides retorne arriere a son hostel .
Li quens s'en vait , ne s'i est arrestés , Le bos trespasse et les amples regnés , Dordone passe , dont parfont sont li gué ; Rochemadoul a li quens trespassé , A Nostre Dame a li marchis oré .
Puis le trespasse , s'aquelli son errer , Vers Monpellier s'en est aceminés , Parmi un bois qui est grans et ramés .
Tant a alé li boins quens honerés Que a Dieu s'est otroiés et donés , A l'amor Dieu s'est tos abandonés .
Lés un rochier est li quens trespassés , Vit les desers et les vaus enconbrés , Les grans desreubes qui mout font a doter , Vit les grans aighes et les destrois cavés , Sos ciel n'a home n'en fust espaentés ; Desor une aighe a un tertre esgardé , Haut et rubeste , malasieu pour monter ; Li quens Guillaumes a cel lieu avisé .
Le desertine fait mout a redouter , Car de serpens i ot a grans plentés , Bos et culuevres et serpentiaus crestés , Et grans laisardes et lais crapaus enflés .
En cel desert est Guillaumes remés ; Quant il i fu , si li vint mout en grés .
Et dist li quens : « Or ai mes volentés : Chi fait mout boin manoir et converser , Chi vaudrai jou mon ostel estorer , Et jour et nuit Damedieu aorer .
Dieus , s'il vous plaist que chi soie ostelés , Ceste vermine faites de chi aler !
» A genillons en prie Damedé , Lui et sa mere en a mout reclamé , Et Diex i a grant miracle moustré , Pour dant Guillaume , que il a mout amé .
N'ëussiés mie une traitie alé , Quant li serpent , dont il i ot plenté , Sont del desert contreval avalé Et es grans aighes noié et effondré .
Mais al descendre ont tel friente mené , Si grande noise ont entr'eus demené Que li marchis en fu tous effreés .
Quant li desers fu ensi delivrés , Li quens Guillaumes en a Dieu merchïé .
Lors se repose , que mout estoit lassés Des mons monter et des vaus avaler .
Tous ot ses dras derous et despanés , Des grans desreubes ot il les piés crevés , Les mains , les bras en a ensanglentés .
Li quens se couche quant il fu avespré ; Cele nuit n'a ne bëu ne soupé , Mais de la gloire del ciel est saoulés : Qui bien sert Dieu ne puet estre esgarés !
En un buisson se dort li quens söef , Mais li vrais Dieus ne l'a mie oublïé , Par un suen angele l'a bien reconforté , En avison li a amonesté : « Sire Guillaume , sés que Diex t'a mandé ?
Tu l'as servi de boine volenté Et sour paiens ton cors mout agrevé .
Par moi te mande li rois de mäisté Qu'en paradis a fait ton lit paré , Quant che venra que tu devras finer .
Ne mais encore te voldra esprover , Encor t'estuet grans paines endurer : En cest desert feras tu ton hostel , Serviras Dieu et main et avesprer ; Et il te mande qu'il te donra assés , Tes biens fais t'iert el ciel guerredonés .
» A tant s'en va li angeles enpenés , Et li marchis est el buisson remés Jusc'al demain que il fu ajorné .
Li quens Guillaumes fu si assëurés Pour le parole que Dieus li ot mandé , Ne doute mais le mort un oef pelé .
XLIV Au matinet se leva li marchis .
Mout fu li quens et liés et esbaudis De la parole que l'angeles li ot dit .
Par le desert s'est ricement pourquis Pour son hostel acesmer et bastir : Assamble pierres et de ces cailliaus bis , Brise ces arbres , des grans et des petis ; Tel arbre fait par lui seul jus cäir , Quinse vilain nel pëussent jovir .
Li quens a trait le grant ramier foilli , Mout a grant paine a faire son abit .
XLV Grans fu la friente que Guillaumes faisoit Des arbres grans que par force brisoit , Pour son abit qu'iluec faire voloit .
Mais ains qu'il ait acompli son voloir , Sera li quens en mout trés grant destroit ; Se Dieus n'en pense , qui haut siet et lonc voit , Anchois le vespre ert de mort en effroi .
N'ot tel paour , mien entïent , des mois , Que il avra anchois que vespres soit , Car el päis uns gaians conversoit , Grans et oribles , mout ert de pute loi , Qui le päis malement escilloit , Homes et femes et enfans honissoit , Si les mengüe , quant li fains l'angoissoit .
Parmi Provenche les desreubes cercoit , Et li päis forment le redoutoit , Car tout destruit et a tort et a droit .
El desert vint ou Guillaumes estoit ; Mout s'esmerveille tantost comme il le voit .
Cele part queurt li gaians trestot droit ; Quatorse piés en son estant avoit .
XLVI Li jaians est montés sour le desert ; Bruit come uns tors , escume comme uns vers , Grosse ot la teste , les iex gros et overs .
Le jour ot mors quinse homes desconfès Et un abé et trois de ses convers .
Porte une mache bien löie de fer ; N'ot si fort home entre chi et Navers Qui le levast de le terre en travers .
Droit vers Guillaume en vint tout a eslès Par le desreube , de tort et de travers : Tel noise fait a venir li cuivers , Quatre caretes ne fesissent tel frès .
Entre deus ex avoit un pié bien près .
Li quens se dreche si le vit en apert : Tel paor ot , onques tel nen ot mès .
« Diex , » dist Guillaumes , « biaus sires sains Gervais , Dont vient chis hom ?
Jou quit qu'il vient d'infer .
» Dist li gaians : « Fils a putain , cuivers , Par quel congié venistes el desert ?
Ancui morrés a dolerous maisel : Tel te donrai parmi le haterel De ceste mache que jou tieng par l'anel Que de ton cief espandrai le cervel .
» Od le Guillaumes , ne li fu mie bel : « Diex » , dist li quens , « aidiés moi , s'il vous plest !
» XLVII Grant paour ot Guillaumes Fierebrache , Quant vit venir envers lui cel dïable ; Dieu reclama , qui Nöé mist en l'arce .
Et li gaians vers le conte s'eslaisse Et li escrie : « Dans glous , mar i entrastes !
Volés vous chi prendre vo herbergage ?
Mieus vous venist que vous fuissiés a naistre .
» « Dieus , » dist Guillaumes , « qui tout le mont formastes , Secorés moi , biaus pere esperitables !
Ja ai jou fait tante ruiste bataille , Et cil gaians a tüer me manace .
Ja mais nul jour ne me quidai combatre , Ains me quidai salver en l'ermitage ; Mais par l'apostle que on requiert en l'arce , Mieus voel morir que chil jaians m'escape .
» Un grant planchon fors de la terre errace , Ne sai s'il fu ou de tranble ou de carne ; Dist au gaiant : « Li cors Dieu mal te face !
Lai moi ester , jou n'ai soing de conbatre .
» Li gaians l'ot , a poi d'ire n'esrage ; Envers Guillaume a jetee sa mache , Ferir le quide , mais li marchis se garde .
Par mautalent Guillaumes se rehaste , Parmi le dos mervillos cop li paie , C'agenoullier le fait enmi la place .
Dist li gaians : « Dans glos , mar le pensastes !
Miex vous venist que fuissiés a Halape .
» Lors li rekigne si li fait lait visage , Bee la goule si enpugne sa mache : Grans ot les dens come uns sanglers salvages .
Vers le marchis destent par ire faite , C'as dens le quide devorer et desfaire .
« Dieus » , dist Guillaumes , « ce est chi uns dïables , Ainc mais ne vi si ruistre en mon ëage .
Sainte Marie , röine secorable , Ne soufrés mie que cis gaians m'escape !
» Et li gaians fiert le conte Guillaume Merveillos cop trés parmi les espaules ; Mais il guencist , devers terre s'abaisse , Le mache fiert en terre demie aune .
Et dist Guillaumes : « Chi a fiere retraite !
Se jou atench qu'il m'en redoinst une autre , Mors sui en fin , ce sai jou bien sans faille .
» Lors resaut sus , que pas ne se delaie , Tint le planchon , a anbes mains l'enbrace ; Et li jaians se machue rehauce : Par grant äir vait l'uns requerre l'autre .
XLVIII Entre Guillaume et le jaiant felon Font tel bataille , ainc greignor ne vit hom .
Li quens Guillaumes a haucié le planchon , Fiert le jaiant trés parmi le caon , C'agenoullier le fait , ou voelle ou non .
Li jaians brait et fait grant marison : « Voir » , dist Guillaumes , « ne vous vaut un boton , Tout maugré vostre ferai ci ma maison , Mon hermitage et m'abitation , Servirai Dieu par boine entencion » .
Dist li gaians : « Non ferés voir , dans glous .
Se vous estiés quatorse compaignon , Si n'avriés vous duree ne fuison Que ne t'esrace le fie et le poumon , Et de ton cors , qui qu'en poist ne qui non , Ferai jou haste ancui sor le carbon .
» Lors li cuert seure iriés come lions .
Guillaumes crie : « Vrais Dieus , jou sui vos hom , Garissiés moi encontre cest glouton !
» Dist li jaians : « N'i a mestier sarmons , Ja de vo Dieu n'i avrés garison .
» « Vous i mentés , » li marcis li respont , « Toi ne ta force ne pris mais un boton .
» Lors s'entrevienent anbedoi a l'estor : Li jaians jete quatre caus de randon , Mais li marchis se cuevre del planchon .
Une hucie fust alés uns garchons Ains que l'estors fausist des deus barons .
Li quens li paie grans caus de son planchon ; Et li gaians en ot grant marison , Les ieus röelle , les sourcieus lieve amont , Le mace entoise par grant äirison : Li quens se cuevre , cui Dieus face pardon , De son levier fait escu et baston , Et li jaians i fiert de tel randon , En deus moitiés fait voler le planchon .
Li quens recule pour le cop angoissous ; Li gaians faut a ferir le baron : Par tel äir descent li caus adont Que li gaians feri si un perron , La mache brise parmi en deus tranchons .
« Dieus » , dist li quens , « or n'ai mais se bien non !
» Lors li cuert seure a force et a bandon , Et li jaians le hurte si des poins Que tout envers l'abat sour le perron .
Li quens se lieve et li jaians li sort , Lors s'entraherdent par tel devision , Si s'entrefierent el vis et el menton Des poins qu'il orent et grans et mervillos Que de lor bouces saut li sans de randon ; Il s'entrabatent , ou il voellent ou non .
XLIX Entre le conte et le jaiant rubeste , Voellent ou non , sont cëu a la tere .
En piés resalent , maintenant s'entraherdent , Grans caus se donent es vis et es cerveles .
Li gaians tint Guillaume en si grant presse Que pour mil mars n'i vausist il mie estre .
« Dieus » , dist Guillaumes , « sainte virge pucele , Gardés mon cors que le vie n'i perde ; Vers cest jaiant me donés tel pöeste Qu'envers lui puisse desrainier ceste terre .
En vostre honour ferai une capele , Ja mais n'ert jours que mes cors ne vous serve .
» Lors se resforce , vers le jaiant se dreche ; Li quens le tint mout bien au poing senestre , Delés l'oreille le feri en la destre , Del nés li vole de sanc plaine escüele , Les os li froisse et estonbist la teste .
Et li gaians de noient ne s'areste , Il ne prisoit le conte une cenele .
Lors se reprendent , ambedui s'entraherdent Tout turelant encontreval le tertre .
Se Dieus n'en pense et la virge pucele , Mar fist li quens vers le jaiant moleste .
L Entre Guillaume et le felon jaiant Par le desert vont andoi turelant ; Li uns fiert l'autre , nel va mie espargnant , Des poins qu'il orent mervillos et pesans : Parmi les bouces lor raioit fors li sans .
Sor une roche sont venu turelant .
Et par desous ot une aighe courant , Grant et orible , mervillouse et bruiant , Qui des desreubes et des roces descent .
Li quens vit l'aighe si en ot paor grant : « Dieus » , dist Guillaumes , « soiés moi hui aidant Que cis dïables ne m'enbate laiens .
Se g'i pooie trebuchier cest gaiant , A tous jours mais en seroie joiant , Ja n'en istroit a trestout son vivant .
» De lui estort li jaians a itant ; Mais li marchis ne se vait delaiant , Devant lui voit une pierre gisant , Grant et cornue , a merveilles pesant : Li quens le lieve par mout fier mautalent , Le gaiant fiert enmi le front devant , Le test li brise , le cerveil li espant ; Et Dieus i fist une miracle grant : Avoec le caup le hasta li quens tant Que tout envers fist voler le jaiant , Tout contreval le grant rochier pendant .
Desci en l'aighe vait li glous rondelant ; Au chäir ens fist un flas issi grant Que uns grans caisnes n'en fëist mie tant .
Li quens le voit , Dieu en va merchïant ; Au maufé dist : « Le tien Dieu te commant !
» A son desert est li quens repairant ; La se repose , que mout estoit lassant , La s'endormi jusc'a l'aube aparant .
LI Quant li boins quens ot le jaiant ochis , Il se repose iluec jusc'al matin .
Au matinet ne se mist en oubli , Ains se pourcache de faire son abit .
Brise ces arbres , ensi con vos ai dit , Les oliviers , les loriers et les pins .
Li quens a trait le grant ramier foilli , Mout ot grant paine a faire son habit .
Quant l'ostel ot et fait et acompli , Encoste lui ahane son courtil , A un grant pel l'a li quens tost föi .
Herbes i plante , que par le bos cueilli , Et puis l'enclot tout entor de palis .
Ne sai des oevres dire toute la fin , Mais mout a fait li quens bel edefi ; Une capele i fist li quens gentis , La ou sert Dieu au vespre et au matin .
Par tans le sorent la gent de cel päis , La vont sovent por le preudome öir ; Li ber Guillaumes le bien qu'il sot lor dist .
Quant cil le voient si grant et si furni , Dist l'uns a l'autre coiement et seri : « Sainte Marie , con grant hermite a ci !
Ainc si grans hom hermites ne devint .
» Tant le redoutent , ne l'osent desmentir , Ains li otroient et ses fais et ses dis , Si li äident son ostel a furnir , Et a ouvrer tant qu'il fu establis .
Le jour le servent tant qu'il fu avespri , La nuit revont a lor viles gesir .
Quant li quens ot son voloir acompli , Pour l'amor Dieu s'est mis en grant escil ; Bien i quida estre jusc'a la fin .
Grant tans i fu , si com l'estoire dit , Par grant besoing l'en convint puis issir , Et le convint armer et fervestir Et mout grans paines endurer et sofrir , Et fain et soif , et estors maintenir .
En l'ermitage quida li quens garir , Ou il avoit issi grans paines mis .
Bien i avoit li quens paré son lit , D'erbe et de mai et de fuelle et d'orpin ; Et de vïande s'est li quens bien porquis , De tel vïande c'on par bos puet coillir : Pumes et poires avoit entour lui mis , Glans et fäines , pour son cors sostenir .
La quida bien longement Dieu servir Et estre en pais sans noise et sans estri , Mais fors l'en traisent paien et Sarrasin .
Rois Synagons , qui tant est pöestis , Et Matamars , li fors rois de Luitis , Aiglins de Naples , Josüés et Cäins Firent Guillaume de l'hermitage issir ; Dedens Palerne , la ou il fu mains dis , Juner le firent et mout de mal soufrir Por l'amor Dieu , qu'il ne volt relenquir , Si con porrés en la canchon öir .
Or vous lairons de Guillaume un poi chi , A poi de terme m'i orrés revenir , Si vous dirai des felons Sarrasins , De Synagon , que Dieus puist malëir .
Un jour estoit a Palerne , sa cit , Entor lui ot vint mile Sarrasins .
Entr'aus parolent et dïent lor avis Des grandes guerres et des mortels estris Que soloit faire Karles , li fils Pepin , Et en après li fors rois Löëys , Et li lignages le preu conte Aymeri , Chil de Nerbone , c'ainc paien ne cremi , Et dans Guillaumes au cort nés , li marchis , Qui tant fist mal Tibaut l'Amoravi Et sa mollier par force li toli : « De ces grans guerres est tout venu a fin , N'en font mais nule Persant ne Arrabi , Franc n'en font nule , si com moi est avis .
» « Comment est -ce ?
» Synagons respondi .
« En non Dieu , sire , que mors est Aymeris , Hernaus ses fieus et Bernars li gentis , Bueves li ber , Äymers li caitis , Guibers li menres , d'Ansëune Garins , Tout sont alé , et li pere et li fil , Sour tous les autres Guillaumes li marcis , Qui tant a mors paiens et Sarrasins .
Mien entïent , bien en a mort cent mil , Tout cil de France n'en ont pas tant ochis .
Tout no lignage a il mort et honi , Tibaut destruit et Desramé ochis : Ainc crestïens tant de honte ne fist .
» « Et ou est il ?
» Synagons respondi .
« Sire , » font -il , « ne savons que devint .
S'il estoit mors , par no dieu Apolin , Encor poriemes toute France tolir , Bien en porriemes jeter roi Löëy !
» Uns paiens l'ot qui ot non Macabrins , Le barbe ot longe et le grenon flori : Il avoit bien cent ans passé et vint .
De tous langages estoit il bien apris , Bien conissoit tous les fils Aymeri .
En haut parole , bien fu de tous öis : « Par Mahomet , tout estes escarni !
Synagon sire , entendés envers mi : Cil paien ont Guillaume tost feni , Mais il n'en sevent vaillant un paresi ; Encor fera Sarrasins tous maris .
» LII Dist Macabrins : « Entendés ma pensee , Synagon sire , ja ne vous ert celee : Cil Sarrasin ont tost grant gent tüee , Mort ont Guillaume a le ciere menbree Par lor paroles , car ensi lor agree .
Mais , par le foi que doi l'ame mon pere N'est mie mors , verités est provee , Ains est tous vis en une roce lee , Bien a set ans que il ne chainst espee » .
« Que sés tu , va !
» dist Synagons , « biaus frere .
» « Jou le sai bien , c'est verités provee , Mon sort getai l'autrier a l'ajornee : Tel cose i vi qui mie ne m'agree , Dont cent mil Turc avront l'ame sevree , S'en perderons toute nostre contree .
Tout pour Guillaume ert no terre gastee , Et recevrons pour lui tele soldee : Tout en morrons au trencant de l'espee , Jou en avrai l'ame del cors sevree .
» Li paien l'öent , maintenant s'escrïerent : « Synagon sire , cis a no loi fausee , Mais fai le prendre sans nule demoree , Met le en prison en ta grant tour quarree , Gete ton sort si fai l'oevre provee : S'il te dist voir , sa vie ert respitee , Et s'il te ment , s'ait la teste caupee .
» Quant cil l'entent , s'a la teste crollee .
A haute vois lor dist raison menbree .
« Signor » , dist il , « iceste oevre m'agree : Vis est Guillaumes , n'i a mestier celee .
Mais or vous di , par ma barbe mellee , K'il est hermites en une forest lee , Dedens Provence , cele estrange contree .
» Dist Synagons : « Tu as fole pensee !
Par Mahomet , qui fist ciel et rousee , Querre l'irai od ma gent toute armee : Se jou nel truis , vostre vie ert finee .
» Dist Macabrins : « A boine destinee !
» Synagons a sa maisnie mandee , Les sages clers de cele loi dampnee .
En une tor qu'est de marbre planee Monte li rois , quant la lune est levee , Et Matamars , Àiquins de Grimolee , Faburs de Naples , Ragons de Valfondee .
Li sage clerc ont l'oevre conpassee Des sors geter , dont li oevre ert provee .
Par nigromance ont lor oevre atenpree , Lor sort geterent sans nule demoree , Ja ert li oevre devant aus tous gardee Et la provance que cil lor ot contee .
Se Dieus n'en pense , qui mainte ame a sauvee , La mors Guillaume sera anqui juree .
Or vient canchons de bien enluminee , Tele ne fu par jougleor cantee , Si com paien , la pute gent desvee , Quisent Guillaume par puis et par valees Parmi Provenche , qui tant est grande et lee .
LIII Synagons est en la tour de Palerne , Avoec lui sont li Turc de pute geste .
La nuis est coie et la lune luist bele , Getent lor sort parmi une fenestre , Un riche paile li maistre clers i gete .
Desront li pailes et descire et deserre , En quatre pars desront et escantele ; Les trois parties en cäirent a tere , La quarte part se tient comme arondele , En air se tient , ne ciet ne ne cancele .
Li clerc le voient , a poi d'ire ne dervent , Cascuns tenoit sa main a sa maissele , Pleurent et crïent et font dure moleste .
Dist Synagons : « Que avés , signor mestre ?
Que dist li sors ?
Dites le moi , caele !
» « Sire , » font il , « grant dolor et grant perte !
Nous vous dirons chou que il en puet estre : Encore est vis voirement dans Guillelmes , Dedens Provence , cele terre deserte .
La est hermites dedens une capele , En un desreube qui est grans et rubestes , La dit Guillaumes et matines et vespres .
Par lui arons et grant doel et grant perte , Mout plus , dous sire , que n'en ot vostre ancestre ; Cent mile Turc en perderont les testes .
Veés cel paile qui en cel air arreste ?
Par devers France a tornee sa destre : Ce senefie que Franchois se revelent Et qu'il venront a force sour Palerne , Prenderont vos par force et par pöeste , Si vous feront dolereuse fin traire .
Et ces trois pars qui ci gisent a terre , Ce senefie vo honte et vo poverte , Que ja vers Frans ne porrons tenir terre .
» Synagons l'ot , a poi d'ire ne derve , Par mautalent a crollee la teste ; Le maistre fait trebuchier jus des estres : Li cols li brise s'en espant la cervele .
Dist Synagons : « Or avés vo deserte ; De cest marciét avés rechut les erres !
Fil a putain , malvaise gent averse , Trestous vos sors ne pris une cenele !
Or passerai et les puis et les tertres , Ja mais mes cors n'avra repos ne cesse , Jusc'avrai pris par force dant Guillelme .
Nel garira ne moustiers ne capele Que ne le face escorchier come beste .
Puis moverai envers France tel guerre Dont il morront cent mile Franc a helmes ; A Saint Denis coronerai ma teste .
» LIV Rois Synagons a la barbe griffaigne Mande sa gent , ses princes , ses cataignes , Et il i vienent sans nule demoraigne .
« Signour , » dist il , « gardés moi bien mon regne ; Jou moverai le matinet bien tempre , A dis mil Turs volrai cerquier Provence Et les valees , les puis et les montaignes .
Ne finerai , par tertre ne par plaigne , S'avrai trové dant Guillaume d'Orenge , Si l'amenrai a Palerne la gente , Si le metrai en ma cartre pullente , La li ferai soufrir mout grant tormente ; Ja mais n'ert jours que de rien me desmente .
Puis en irons par vive force en France , Si i menrai cent mile Turs ensamble , Et prenderons Orliens , Blois et Estampes , Paris et Troies et Loon et Sesane , Par Vermendois irons desi en Flandres , Tout prenderai enfresci et Hollande : Puis ere a Ais coronés sans faillance .
» Dïent si home : « Synagon , or en pense : Se tu fais ce , ce ert molt grant vaillance .
» Rois Synagons ne se volt plus atendre , A dis mil Turs , que Dieus doinst male entente , S'esmut li rois si s'en vait vers Provence .
Se Damedieus , li vrais sire , n'en pense , Pris ert Guillaumes et mis en grant tormente .
LV Rois Synagons ne se demeure mie , Droit vers Provence a sa voie acuellie ; Od lui en maine de Sarrasins dis mile .
Rois Matamars ert en sa compaignie , Cäins de Naples et Corsaus de Nubie , Rois Cosdröés , Aiquins de Tabarie , Et Macabrins a la barbe florie , Qui les noveles de Guillelme ot dites .
De lor journees ne sai pas conte dire , Droit en Provence ont lor voie acuellie .
La tere n'ert de si grant gent garnie Comme ele est ore , si drue ne si riche , En quinse lieues n'avoit pas quatre viles .
Tant cevalchierent cele gent paienie , Par bos , par tertres , par plains , par praeries , Passent tant mont et tante roce bise , Cerkent Provence , le bos et le gaudine , Près de Toulouse costoient et ceminent , Puis passent outre , vers Monpellier s'en issent , Tant ont cerkié , la pute gent häie , Que de Guillaume ont la novele öie , Qui servoit Dieu en la roce näie .
Tant ont alé la gent que Diex maldie Que a un jour ont la roche coisie Ou li quens ert , que Jhesus benëie .
Dist Macabrins : « Synagons , biax dous sire , Or pués veoir ce que tu tant desires : La maint Guillaumes a la ciere hardie .
S'il s'aperchoit , ne le prenderons mie , Car trop est fel et de maise boisdie , Fors et hardis , ne crient home qui vive , N'onques n'ama nostre gent sarrasine ; Quant il i vienent , s'en fait grant descipline .
S'il nos veoit , par ma barbe florie , Et il tenoit une perche caisnine , Tous nous aroit ochis ains la conplie .
Mais faites , sire , sevrer vo baronie : En cest ramier en ait une partie , Li autre iront comenchier l'enväie , Car sans estour nel prenderés vous mie .
» Et Synagons le fait a sa devise .
Paien s'acesment et d'armes se garnissent , Envers la roche en vont par aatie , Et Macabrins devant les maine et guie , Puient le tertre , sour la roche se misent .
Li quens Guillaumes avoit ses vespres dites ; Or le consaut li fieus sainte Marie .
LVI Quant Sarrasin ont puié le rochier , Li quens Guillaumes est issus del moustier , Par son courtil s'en vait esbanoier .
En sa main tint un levier de quartier , Fors ert et grans , par devant aguisiés , Par son courtil en removoit l'erbier .
Li gentieus quens en a levé son cief , Et voit paiens venir sour le rochier : « Dieus , » dist li quens , « vrais glorïeus del ciel , Quel gent sont ce que chi voi aprochier ?
Jou dout ce soient Sarrasin renoiét Qui el desert montent ci espiier .
Sainte Marie , röine , car m'aidiés !
Hé !
douce France , Dieus te puist efforcier , Löëys , sire , Diex te puist conseillier , Ja mais nul jour ne vous avrai mestier , Car chi serai ochis par grant peciét .
Mais par celui qui le mont doit jugier , Ains qu'il m'ocïent lor quit vendre mout chier .
» Lors bat sa coupe si a saignié son cief , A ses deus mains a levé son levier , Les sorcieus lieve s'a les ieus röelliés , Son caperon a osté de son cief .
Paien le voient si l'ont mout resoigniét , Mais Macabrins l'a premiers araisniét : « Guillaumes sire , faites pais si m'oiés : Rendés vous pris , combatre n'i vaut rien .
» Et dist Guillaumes : « Vassal , or vous taissiés , Il n'est pas si , certes , con vous quidiés .
Povres homs sui si sui ci herbergiés , Mout bien ferés se en pais me laissiés , Pour amor Dieu vous pri et voel proier .
» Dist Macabrins : « Guillaumes au vis fier , Vous avés bien apris a preechier .
Nostre lignage avés mout enpiriét , Le roi Tibaut tolistes sa moullier , Et ses enfans fëistes detrenchier Et Desramé et le roi Aucebier : Ja hermitages ne t'avera mestier .
Ferés , paien , » dist il , « ne vous targiés !
» Paien li vienent et devant et derrier ; Li quens Guillaumes se traist vers son moustier , Qu'il se voldra vers les Turs calengier .
A hautes vois huche saint Gratiien : « Gentieus cors sains , car me venés aidier !
» Paien li lancent gavelos et espiels ; Li quens le voit si en fu esmaiés , Fiert Macabrin qu'il encontra premier : Tel li douna sour son elme d'acier Que tout froissa et lui et son destrier ; Un autre abat et puis ocist le tierch , Le quart esfondre , le quint a mehaigniét , Et le sisisme a trestout esmiiét .
Tant s'est li quens envers paiens aidiés , Quinse en a mors , et douse si plaiés Que ja mais pains ne lor avra mestier .
Paien le voient si en sont esmaiét ; Dist l'uns a l'autre : « Vois de cel aversier , Con de no gent est crüeus machecliers ?
Poi nous ama qui chi nous fist puier .
Mahomet sire , et car nous en vengiés !
» Lors acueillirent le marchis au vis fier , En quinse lieus l'ont navré et plaiét , Li sans vermaus li glace par les piés .
« Dieus , » dist li quens , « or sui a mort jugiés ; Mais par le foi que doi saint Gratiien , Ains que jou muire me quit vendre si chier , Ja mes lignages n'i avra reprovier , Ne me tenront pour moine renoiét .
A Dieu me tieng , jou sui ses chevaliers , Tant con vivrai n'avront trieues paien .
» Lors lor cort sus a guise d'omme fier , Fiert cha et la , n'a cure d'espargnier , Froisse ces helmes si embare l'achier , Fent ces escus si ocit ces destriers , Les paiens fait uller et abaier , De ceus qu'il tue est jonciés li herbiers .
Tant fiert li quens que mout est travilliés Et de son cors navrés et enpiriés ; Li sans vermaus par la bouche li ciet Et ses leviers li est parmi brisiés .
Voit le li quens s'en fu mout coreciés , Mais del tronchon fiert adès sor paiens , Et Sarrasin l'ont forment angoissiét .
LVII Or fu Guillaumes durement a malaise , Car Sarrasin mout forment le travaillent , De toutes pars le fierent et debatent .
El cors li font Sarrasin mainte plaie , De toutes pars l'angoissent et detraient .
Mout fu destrois li marcis Fierebrace , Son tronchon pert , dont il se doit combatre , Et Sarrasin l'aerdent et enbrachent .
Or ne s'a mais dont desfendre Guillaumes , Fors de ses poins , dont paiens fiert et maille .
Mout durement les Sarrasins en frape : Qui il ataint el cief et el visage , Tous les defroisse con ce fust d'une mace .
Après son cop n'i covient ferir autre , Plus de quatorse en trebuche en la place .
Dïent paien : « Ce est chi uns dëables !
» Lors le raerdent et tirent et porsacent , Tant l'apresserent la pute gent salvage Qu'encontre terre tout malgré suen l'enbatent .
« Diex , » dist li quens , « röine secorable , Pour vous ai fait tante fiere bataille , Or m'ochirront cil fel paien salvage .
Tant mar en ving onques en hermitage , Espiiés sui , ce nen est mie fable .
Dex , se j'ai fait cose qui vous desplaise , Merchi vous quier a ceste definaille ; Löëÿs sire , Diex vous gart de hontage , Et Dieus soustiengne après moi mon lignage , Car de ma mort aront , je dout , damage .
» Et Sarrasin , que li cors Dieu mal fache , Les mains li loient a un sëin de quatre , Si le ramprosnent et li dïent : « Dans maistre , Mout avés fait as Sarrasins d'outrage , Les grans desers certes mar acointastes .
Or en venrés a Palerne le large , Si vous rendrons a Synagon l'aufage , Si vous metra en perilleuse chartre ; A son plaisir vous feromes deffaire , Ardoir en fu ou a cevaus detraire .
Sire Guillaumes , certes mar i entrastes , Mieus vos venist que vos fuissiés a naistre .
» A icest mot jus del desert avalent , A Synagon ont il rendu Guillaume , Et Sarrasin de toutes pars l'esgardent , S'en demainent grant joie .
LVIII Quant Sarrasin , cele gent mescrëande , Orent Guillaume a la fiere poissance , De son desert contreval le descendent , Et Sarrasin durement le laidengent .
« Diex , » dist Guillaumes , « Sainte Marie dame , Ne verrai mais roi Löëy de France Ne le lignage Aymeri le cataigne , Car jou sai bien que ma fins venra tenpre .
» Et li paien a Synagon le rendent : Grant joie en maine quant l'ot en son demaine .
Dist Synagons a Guillaume d'Orenge : « Sire Guillaumes , de chiaus prendrai venjance Que mort m'avés en la terre d'Espaigne : Mon grant lignage avés mis a tormente .
» Et dist li quens : « Ore ert a vo plaisance .
» A cest mot montent la pute gent grifaigne , Guillaume lievent sour un soumier aufaigne , Si s'en retornent sans nule demoraigne .
A grans jornees ont trespassé Provence , De lor jornees ne vos sai conte rendre ; Guillaume en mainent , qui fait chiere dolante , En quinse lieus avoit la char sanglente .
Tant vont paien parmi la terre estrange , Et tant trespassent de cités et de regnes , Droit a Palerne vindrent un dïemenche .
Parmi la porte en la vile s'en entrent , A l'entrer ens s'escrïent tout ensamble : « Faites grant joie , et li home et les femes , Car bien avons esploitié no bargaigne : Nous amenomes dant Guillaume d'Orenge .
De l'hermitage l'avons fait jus descendre , Mais de nos gens a mort plus de quarante .
Or le ferons ardoir , noier ou pendre , Pour l'ermitage li ferons tel escange , Onques nus hom n'ot si fort penitance : Escorciés ert , puis prenderons les menbres Si les ferons trestous ardoir en cendre .
» Et dist Guillaumes : « Tuit cist glouton se mentent !
Se Dieus me sauve et le boin roi de France , Mieus vous venist que fuisse encore a prendre .
» Et Synagons ne se veut plus atendre , Monte en sa tour si vait veoir sa feme , Puis fait ouvrir sa grant chartre pullente , Noire et oscure , clartés n'i puet descendre .
Mout i avoit et wivres et tarentes , Serpens crestés et crapaus et iregnes , Si laide chartre n'ot dusqu'en Alemaigne .
Guillaume i mainent , ne voelent plus atendre .
Petit i ot li quens de la vïande : Se Damedieus , li vrais peres , n'en pense , A grant dolor usera sa jovente , Car mout est a malaise .
LIX Or fu Guillaumes en la chartre Mabon , Dedens Palerne , en la tor Synagon .
A grant mesaise i est et nuit et jour , Car il i ot petite livrison , Il ne mengüe de char ne de poisson , Ne il ne boit ne claré ne poison , Fors pain et aighe a petite foison , Et de ses plaies est a si grant dolor Que bien se pasme set fois en un randon .
Une aighe coert au pié desos la tor Qui par conduit vient laiens de randon D'un flos de mer qui salee estoit mout .
Cele aighe met Guillaume en grant errour , Car il i est souvent jusc'al menton , Jusques au chaint ou jusques au genoul .
En la chartre ot un mout trés grant perron : Li quens i monte , qui n'i ot fait demor , Car de ses plaies ert en mout grant dolor : Li aighe sause i entre a grant fuison .
Souvent reclaime Jhesu le creator : « Dieus , » dist il , « peres , par ta redention , Tensés le roi de la gent paienor !
De mon lignage ai perdue la flor , Ja mais par home n'i averai secors , Nus ne me set en ceste grant tristour .
Löëys , sire , c'or le sëussiés vous !
Encor avroie par vous mout boin secors , Mais c'est pour nient , car cha dedens morrons .
» Tenrement pleure li gentieus quens adont , A grant mesaise i est et nuit et jor , Sent le vermine entour et environ , Bos et culuevres , dont il i avoit mout ; Serpens et wivres i ot a grant fuison , Siflent et braient et mainent grant tenchon .
Mout fu Guillaumes , li ber , en grant frichon : « Dieus , » dist li quens « qui soufris passion , Con jou sui , sire , pour vous en grant dolor !
Jou vous proi , sire , par vo saintisme non , S'onques fis cose qui fust a vostre bon , Dont vous proi jou , biaus pere glorios , Que jou ne muire en iceste prison , Dès que jou aie des paiens vengison .
Se Dieus che done que escaper puisson , Encor ferroie de mon branc de color Et porteroie et armes et adous , Moi vengeroie de ces paiens felons .
» Mout se desmente dans Guillaumes li pros , Set ans i fu en mout trés grant dolor .
Hui mais orrés la flor de la canchon , Si con Guillaumes , qui ot cuer de baron , Fu puis delivres par un suen compaignon , Le timonier Landri l'apeloit on , Ce nos conte l'estoire .
LX Or est li quens en la chartre enserrés , Poi a a boire et petit a disner , Un pain le jour , et d'aighe plain boucler , De la piour que on puisse trover ; Nus ne porroit ses paines aconter .
Sovent le vont li paien ramprosner , Et li demandent s'il veut Mahon orer .
Od le Guillaumes , le sens quide derver : « Fil a putain , » dist il , « laissiés me ester !
Se Dieus chou done que jou puisse escaper , Jou vous ferai tous les menbres cauper , Et Synagon ochirre et desmenbrer , Ceste cité ardoir et craventer .
» Paien l'entendent sel prendent a gaber : « Maistre , » font il , « or maneciés assés , Ja en vo vie de prison n'isterés .
» Et dist li quens : « Ce est en Damedé .
» Ensi estoit Guillaumes enserrés , Si drap sont tout desrout et desciré , Set ans avoit ne fu piniés ne rés , Tout ot pelu et le vis et le nés , Si caveil pendent dusc'al neu del baudré .
Quant il se veut dormir et reposer , Sour le perron le convient il monter , La se repose , n'a autre lit paré .
Maigre a l'eskine , les flans et les costés , Tous est ses cors et mas et descarnés , Petit s'en faut qu'il n'est de fain enflés .
« Hé !
Dieus , merchi , » dist Guillaumes li ber , « Iere jou ja de la prison getés ?
Ore en soit , sire , a vostre volenté .
» Et nostre sire ne l'a mie oublïé , Car de ses plaies fu garis et sanés .
Li angeles Dieu l'a sovent conforté , Une nuit a a Guillaume parlé , Mout belement l'en a araisoné : « Ne te desmente , Guillaumes au cort nés , Jhesus te mande qu'il t'a bien esprové , Si te comande ne soies effreés , Car tu seras tempre desprisonés .
» « Dieus , » dist Guillaumes , « tu soies aorés , Encor ferai Sarrasins tous irés .
» Un poi lairons chi de Guillaume ester , A poi de tans i serons retorné .
D'un gentil home vous voel avant conter , Li timoniers Landris fu apelés .
De France estoit , nés de grant parenté , Cousins estoit dant Guillaume au cort nés .
A icel tans que vous öi avés Que dans Guillaumes devint moines riulés Et qu'il laissa les armes a porter , Dolant en furent cil qui l'orent amé , Et chil Landris en fu si adolés Qu'il prist la crois , s'en ala outre mer En Jerusalem le sepulcre aorer .
Mais il fu pris des paiens desfaés ; Set ans le tinrent acomplis et passés , Tant qu'il plot Dieu qu'il en fu delivrés Par un haut home qui les ot acatés Et de prison les mist a sauveté , Lui et ses homes qu'il ot od lui menés : Set vint estoient , tout jovene baceler .
Et quant il furent de prison escapé , Landris li preus ne s'est plus arrestés , Il et si home ont un calant löé , Et quant il l'orent de vïande hourdé Et de lor armes , si se sont eskipé , Nagent et siglent s'ont lor voile levé .
Quinse jors nagent si orent boin oré , Mais au sesisme lor est uns vens montés Qui vers Palerne a fait guencir lor nef .
Li maronier nel porent eskiver , Lor voile abaissent si se laissent gaucrer , Et li tormens les a mout agrevés .
Mout hautement comencent a crïer : « Sainte Marie , de nos vies pensés !
» Trois jours entiers lor a cis vens duré , Palerne aprochent , cele rice cité ; Tout ce fist Dieus , li rois de mäisté , Pour dant Guillaume , le marcis au cort nés .
Li vens depart , l'orages est remés , Li nés Landri acueilli son errer .
Bien s'en alast au port a salveté , Mais galios lor covint encontrer .
En trois galies venoient de reuber , La nef coisirent , s'ont nos gens escrïés ; Li maronier en furent effreé .
Et dist Landris : « Baron , quel le ferés ?
Deffendés vous , ou ja tout i morrés !
» Dïent si home : « Ja mar en douterés !
Ains qu'il nous prengent lor covient conperer .
» As armes keurent si se sont adoubé ; Li galiot les ont avironés Si les assaillent par vive pöesté .
Cil se desfendent , cui li mestiers en ert , Des galios ont cinquante tüés , Mais ne lor vaut un denier moneé , Car des set vins que Landris dut guïer N'ot mais que trente qui ne fuissent tüé .
Que vous iroie toute jour aconter ?
Pris sont par force trestout a l'assambler , Car escaper n'en porent .
LXI Pris fu Landris a la ciere hardie , Od lui li trente qui sont de sa maisnie , Car des set vins n'en remest plus en vie .
Li galiot Synagon les rendirent .
« Sire , » font il , « or croist ta signorie : Nous avons pris trente Franchois nobiles , Set vint estoient , mais nous en ochëismes .
Cist sont preudoume , forment se desfendirent ; Vés ent la un qui mout a fellonie , Grans est et fors , si a la char hardie , Landris a non si est des autres sire ; Jou quid qu'il est de la pute lignie Des gens Guillaume , qui Mahon malëie .
Or les as , sire , s'en fai ta comandie .
» Rois Synagons forment les en mercie ; Mener les fait sus en la tour antie .
Il les apele si lor a pris a dire : « Signour baron , nel me celés vous mie , Avés vous terre , castel ne manandie ?
Estes vous né de France le nobile ?
S'estes bourjois ou chevalier , sel dites !
Je savrai bien , par ma barbe florie , Se vous me dites engien ou trecherie .
» Dist Landris : « Sire , ne vous mentirai mie .
Parmi la mer alons devers Sesile Et si vivons de nos marchëandises , De dras de soie , de pailes d'Aumarie .
Sovent vendons alun , bresil et cire , Pietre et canele , encens et ricolisse , Poivre et comin et autre boine espisse .
Marcëant soumes , de ce ne doutés mie .
» « Dont estes vos ?
» « Sire , de Ponterlie ; Mi compaignon sont tout de Normendie .
Perdu avons nostre gaaignerie , N'avommes mais dont nous puissiemes vivre ; Mais , merchi Dieu , que ne perdons la vie !
» Dist Synagons : « Par ma barbe florie , Ceste parole que vous m'avés jehie N'est mie voirs , se Mahon me benie !
Ainc vo parent itel mestier ne fisent , Frans hom sanblés et de grant signorie .
Dites moi voir orendroit sans boisdie , Ou , par le foi que jou doi tous mes idles , S'en mentés plus , jou vous ferai ochirre .
Mais dites voir voiant ma baronie , Et jou vous jur sour ma loi paienie , Sour Tervagant et sor Mahon mëisme , Sor tous les dieus de ma mahomerie , N'i perderés menbre ne cors ne vie , Ains vous donrai de mon avoir partie ; Sëurs soiés , n'aiés pas coardie .
» Landris l'entent , s'a la ciere haucie ; Dist Landris : « Sire , se Dieus me benëie , Jou sui de France , cele terre jöie , Chevaliers sui , que que nus vous en die , Et tout chist autre sont chevalier nobile .
» « De quel lignage , » dist Synagons li sire , « Fus tu estrais ?
ne le me choile mie !
» Dist Landris : « Sire , foi que doi Dieu mëisme , Del plus vaillant qui onques fust en vie , Qui plus ont mort de la gent sarrasine .
Aymeris fu mes oncles , par ma vie , Li quens Guillaumes , qui tant ot baronie , Cil au cort nés , qui conquist tante vile Et tant paien fist morir a hascie , Fu mes cousins , de ce ne doutés mie , Et tout si frere por lor cousin me tinrent .
Voir vous ai dit , foi que doi saint Denise !
» Synagons l'ot s'a la teste hocie , Envers paiens regarde .
LXII Rois Synagons l'escouta volentiers .
Les tables fait tout maintenant drechier , Ne vaut plus dire , ains s'assist au mengier , Ricement fait conreer les paumiers .
Après mengier les fist apareillier De dras de soie a fin or entailliés , Cauces de paile et cordoans joliés .
Dist l'uns à l'autre : « Bien somes herbergié .
» « Mais malement , jou quit , » ce dist li tiers , « Car ceste hounour acaterons mout chier , Que tout en iermes a forques balanciét .
» Li quars respont : « De rien vous oi plaidier !
Quoi qu'il aviegne , del pendre ou del noier , Li biens est boins qui aparmain nous vient .
» Et Synagons a Landri araisniét : « Dites vo non , gardés nel me noiés !
» Et il respont : « En non Dieu , volentiers .
Jou ai a non Landris li timoniers , Cousins Guillaume , fil Aymeri le viel .
» Dist Synagons : « Par les iex de mon cief , Mout estes près de Guillaume aprochiés : En prison l'ai passé set ans entiers , Sarrasin sont de lui mout bien vengiét , Car en ma chartre est piech'a trebuciés .
» Landris l'entent , a poi n'est erragiés , Puis dist au roi , ne s'i est atargiés : « Jou ne quit mie que en prison l'aiés : Ne l'oseriés ne prendre ne baillier , Miex oseriés vos deus iex esrachier .
» Dist Synagons : « Ce ne vaut un denier , Biaus dous amis , laissiés vo manechier !
S'or me voliés plevir et fïanchier Que le barnage de France m'amenriés , Roi Löëy et tous ses chevaliers , Et vo lignage qui tant fait a proisier , A cent mile homes ou tant com vos porriés , Si en venissent cha outre guerroier Et ma cité de Palerne assegier , J'ous mosterroie dant Guillaume au vis fier ; Si le ferai et laver et baignier Et richement et vestir et cauchier , Sour Mahomet le te voel fïanchier , Si te lairai arriere repairier .
» Et dist Landris : « Jel ferai volentiers , Par saint Morisse , ja nen ert respitiét : Amenrai vous de France cent milliers , Mais que Guillaume avant me moustrissiés .
» Dist Synagons : « Ne sai sel conistriés .
» « Oie , mout bien » , ce dist li timoniers .
Qui dont öist nos Franchois formoier !
Dist l'uns a l'autre : « Sainte Marie , aidiés !
Encor venrons en France le regniét .
Petit nous prisent cist paien renoiét , Tous ceus de France quident il detrenchier , En prison metre et del cors mehaignier , Mais , se Dieu plaist , il le comperront chier : Se dans Guillaumes ert encor desloiés , Mout seriens bien de Sarrasins vengié .
» Rois Synagons apela son cartrier , El monde n'ot si felon pautonier , Motart l'apelent Sarrasin et paien .
Dist Synagons : « Motart , ne vous targiés , Amenés moi Guillaume od le vis fier , Si le verra Landris li timoniers .
» Et chil respont : « Par mon chief , volentiers .
» A tant s'en vait les huis desveroillier , Vint a la chartre s'est un poi abaissiés , Guillaume apele si li prist a huchier : « Ou estes vous , Guillaumes l'esragiés ?
Hui serés vous au bersaut atachiés , Ja mais vos Dieus ne vous avra mestier .
» Li quens dormoit , qui mout ert travilliés De le vermine qui li fait dolour grief : Il en avoit tüé plus d'un millier .
Sour le perron avoit il mis son cief , En soumillant öi Motart plaidier .
Li quens s'esveille , sour le perron s'assiet , Par mautalent a celui aresniét : « Fils a putain , por coi m'as esvillié ?
Trop malement m'en as ore engigniét !
En mon dormant avoie ore songiét Que lassus ert Landris li timoniers Et des Franchois partie .
» LXIII Li quens Guillaumes est forment äirés , Le cartrïer en a araisoné : « Glous , » dist Guillaumes , « tu aies mal dehé !
Com par m'as ore malement esbaré !
S'or te tenoie , ja t'avroie estranglé .
Bien a un mois que ne poi reposer Pour le vermine , dont chaiens a plenté .
Or me dormoie sour mon marbre listé ; Avis m'estoit , par Dieu de mäisté , Que Franchois erent en cel palais entré ; Li timoniers Landris avoeques ert , Mes cousins est et de mon parenté .
Bien a quinse ans aconplis et passés , N'oi tant de joie com m'a or Dieus moustré .
Mais ceste joie m'a mout petit duré ; Se jou dormisse desci a l'ajorner , Il m'en fust mieus a trestout mon aé .
» Li cartriers l'ot , s'en a un ris geté ; Dist a Guihlaume : « Jou quit , tu es faés !
En ton dormant as tu voir deviné : Voirement est en cel palais listé , Ensamble od lui trente bel baceler , Si sont venu del sepulcre aorer ; Mais galiot les prisent ier en mer .
» Od le Guilaumes s'en est en piés levés , Mout ot grant joie quant Landri ot nomer : « Hé !
Dieus äie , » dist Guillaumes li ber , Encor serai , se Dieu plaist , delivrés .
» Dist li cartriers : « De folie parlés , Vous serés ja as ars turcois bersés .
» A tant a fait une corde aporter , Un grant tinel fist el bout traverser , Dedens la cartre l'en a fait avaler .
Et li marchis est sour le fust montés , Li cartrïers comencha a tirer , Mais pour mil mars , qui li vausist doner , Nel levast mie une lance d'esté .
Il en apele Sarrasins et Esclers : « Pour Mahomet , » fait li Turs , « cha venés !
Ne puis cest home la dedens remüer , Li vif dëable l'ont issi apesé ; Tant l'ai sachié , près n'ai le cuer crevé , Et si quidai que tous fust afamés !
A vis dïables soit ses cors comandé !
Tervagans sire , si grans hom ou fu nés ?
» Quinse paien ont avoec lui tiré , Si ont Guillaume de la cartre geté .
Quant il fu sus , s'a le cartrier visé : « Glous , » dist li quens , « mout m'as hui ranprosné , Et esvillié m'as tu outre mon gré .
Se nel comperes , dont aie mal dehé !
» A main enverse li a tel coup douné Que tous les dens li a esquartelés , Et le menton li a si embaré , A terre ciet , ja mais n'iert honerés .
Paien le voient s'en sont mout äiré , Guillaume en mainent , sacié l'ont et bouté , A Synagon l'ont el palais mené .
Li quens estoit maigres et descarnés , Tous ert pelus , les iex ot enfossés , Si drap estoient rompu et despané , Sous ciel n'a houme , tant ait le cuer serré , S'il le vëist , qui n'en ëust pité .
Landris le voit ens el palais monter , Tost le conut , quant il l'ot avisé , Au grant corsage , as puins gros et quarrés , Et a la boche qu'il avoit sour le nés ; De la dolour ciet a terre pasmés .
Si compaignon l'en ont amont levé ; Vient a Guillaume tantost con pot parler , Cent fois le baise par mout grant amisté .
Tenrement pleure Guillaumes au cort nés .
Rois Synagons si l'en a apelé ; Dist a Guillaume : « Franchois , or entendés !
Tous serés quites , garis et delivrés , Par tel convent com ja dire m'orrés , Que Landris ert en France retornés Si m'amenra cent mile Frans armés , Et plus encore , se il les puet trouver , Le roi de France et trestout son barné , Tout vo lingnage , qui tant est redoutés , Si asserront Palerne ma cité .
Se les puis vaintre ne par force mater , Jes ferai tous ardoir et enbraser , Ou jes ferai mes terres ahaner , Le roi de Franche a karue ateler , Si come on fait un ceval acoupler ; Puis prendrai France environ et en lé , A Saint Denis me ferai coroner .
Et s'il me püent ochirre ne tüer Ne de ma terre par lor force jeter , Vous serés quites , et lor ert li regnés .
» « Dieus , » dist Guillaumes , « t'en soies aourés , Or vient li termes que iere delivrés .
» Rois Synagons fait Guillaume atorner , Baignier et rere , rooignier et laver , De riches dras vestir et acesmer , Cauches de paile , de cordoan soller .
Cele nuit furent ricement conreé , Bien sont servi de vin et de claré .
Dïent paien : « Bien est nos plais menés ; Or arons France , ja nen ert trestorné .
» Mais il ne sevent que lor pent a lor nés .
Ensi le laissent tant qu'il fu ajorné .
Au matin s'est li timoniers levés , Si compaignon sont vestu et paré ; Rois Synagons lor fait cevax doner , Or et argent et deniers a plenté , Car bien lor quide faire chier acater .
Es cevaus montent , a tant s'en sont torné , Congié demandent a Guillaume au cort nés .
Et dist li quens : « A Damedieu alés !
Pour Dieu vous pri , de moi aidier pensés .
» Et chil s'en vont s'acueillent lor errer .
De lor journees ne vous sai aconter : Le päis passent , les bours et les cités , Les plains , les tertres et les vaus encombrés ; Tant ont erré et main et avesprer Qu'en France vienent , que tant ont desiré , Et mout s'en esjöirent .
LXIV En Franche vint li timoniers Landris , Grant joie firent de lui tout si ami .
Mais li frans hom ne se mist en oubli , Pour dant Guillaume ricement se pourquist .
Delivrement est venus a Paris , Iluec trova le fort roi Löëy .
As piés li ciet si li crïa merchi .
Li rois l'endreche sel baisa et jöi , Puis li demande : « Coment vous est , amis ?
» « Sire , » fait il , « jel vous avrai ja dit : En Jerusalem m'en alai Dieu servir , Vi le sepulcre sel baisai Dieu merchi .
En lor prison me misent Sarrasin , En un estour m'orent a force pris .
J'en escapai quant Dieu vint a plaisir , Ensamble od moi de chevaliers set vint .
Par mer venismes tout lié en cest päis , Quant galiot nous vinrent assaillir .
Des nos i ot et navrés et ocis , Nous trente prisent li glouton de put lin , Dedens Palerne nous en menerent pris A Synagon , qui mout est pöestis .
Tout no covine nous fist li rois gehir , Nous li dëismes nostre estre sans mentir .
Laiens trovames Guillaume le marchis , Que Synagons ot mis a grant escil , Car en sa cartre l'ot fait set ans gesir .
» Löëys l'ot , tous li sans li fremist : « Dieus , » dist li rois , « est il encore vis ?
Jou l'ai fait querre set ans tous acomplis , Jou quidai certes qu'il fust alés a fin .
» « Non est , voir , sire , » li timoniers a dit , « Dedens Palerne le tienent Sarrasin .
Nous le vëismes fors de la chartre issir , Pelu et maigre , descarné et malmis .
Rois Synagons le nous moustra tot vif , Et si nous fist et jurer et plevir Que li menriens la gent de cest päis , Cent milliers d'omes armés et fervestis , Et vous mëisme , se osissiés venir , Par un covent que ja m'orrés gehir : Se vous pöés conquerre son päis , Il vous rendra Guillaume le marcis , Toutes ses terres , ses castiaus et ses cis ; Et s'il fait tant qu'il vous ait desconfit , Qu'il ait vo gent en bataille conquis , Il vous fera escorchier trestout vif , Traire a karue , ausi come un ronchin .
Mais or vous mande Guillaumes li marcis , Por amour Dieu , qui en la crois fu mis , S'il onques fist service qui vous sist , Quel delivrés des felons Sarrasins .
Gentieus rois sire , n'i metés lonc respit , Pour amour Dieu , ja vous corona il , Par vive force , voiant vos anemis , Quant il voloient coroner Hernäis : Li gentieus hom sour le cief le t'assist , N'i ot si cointe qui le contredëist .
A son pooir t'a volentiers servi , Si t'a aidié t'ounour a maintenir , Or l'en dois bien le guerredon merir .
Secour le , sire , pour Dieu qui ne menti , Et jou mëismes en irai avoec ti , Si i menrai le lignage Aymeri .
» « Volentiers certes , » ce respont Löëys ; « Par cel apostle que quierent pelerin , Tant con jou vive ne l'i lairai morir : Ains me lairoie le chief du bu partir Qu'en la prison le laissaisse gesir .
Or manderai Franchois et Angevins , Normans , Bretons et Borghignons et Fris Et Avalois et Flamens les hardis .
Poi me redoute Synagons , ce m'est vis , Quant il me mande pour sa terre enväir .
Or li menrai tel ost , par saint Denis , Dont jel ferai corechous et marri ; Pour dant Guillaume me metrai en escil .
» Dist la röine Blancheflor au cler vis : « Dieus le te mire , empereres gentis .
» Li rois de France fait faire ses escris , Un en envoie son neveu Baudewin , L'autre en Poitau a un conte hardi , De par sa terre fait ses hommes venir , Et dus et contes et chevaliers de pris .
Et d'autre part se repourquiert Landris ; Tant i assamble de la geste Aymeri Que quant il furent assamblé a Paris , Sous Saint Germain enmi les prés floris , Bien sont ensamble cent et cinquante mil .
La össiés maint boin ceval henir , Haubers roller et ces helmes burnir , Et ces espees rehourder et fourbir ; Bien quatre jors sejournerent iki .
Li rois de France asene son päis As plus preudomes que on i puet coisir ; Li uns en fu li quens de Dant Martin , Et l'autres fu li provos de Senlis : A ces deus princes laisse France a baillir .
Quant li rois ot devisé son päis , Il et si home se misent el cemin , Si les conduist li timoniers Landris , Li quens de Dreues , qui ot non Asselins , Et de Toulouse li gentieus Savaris , Hues del Mans et de Blois Ansëis .
A la röine a li rois congié pris , Et le commande a Dieu de paradis , Qui de mal le deffende .
LXV Che fu en mai que li tans renovele , Rois Löëys cevauche par pöeste , Et sa grant ost que il maine et caele .
Issent de France , cele contree bele , Passent Bourgoigne , vers Provence s'adrecent , Passent Toulouse et si passent Bourdele , Passent les mons et les vaus et les tertres , Tant cevalchierent et au main et au vespre , Jusc'a Palerne ne finent ne ne cessent .
Le päis ont et la terre deserte , Et quant par furent venu devant Palerne , Dehors la vile tendirent lor herberges .
Li päisant de lor avoir i perdent , A Synagon en vindrent les noveles .
Synagons l'ot , a poi que il ne desve .
Il est montés sus el palais as estres , Vit l'ost de France , qui tant forment l'apresse , Tant pavillon , tante tente novele , Tante baniere qui contre vent ventele , Tant chevalier , tant destrier de Castele .
Ses maistres houmes devant lui en apele : « Adoubés vous , franc chevalier houneste , Or voi jou bien que ceste oevre est a certes : Fors isterons parmi ceste posterne , S'irons requerre Franchois a lor herberges .
» Dïent paien : « Ensi doit il bien estre .
» Sonent un graille cil de la tour plus mestre , Paien s'adoubent des haubers et des helmes ; Bien sont vint mile la pute gent averse , Lor apostoiles les assout et confesse .
Paien s'en issent parmi la porte ouverte , Li autre montent as murs et es toreles Et tendent ars , arbalestes pour traire , Les mangoniax destendent et fondeflent , Desci a l'ost les caillaus cornus getent .
Rois Synagons fait bien garder Guillelme , Sus en la tour l'enferment et enserent .
Li quens s'apoie a une des fenestres , Voit l'ost de Franche contreval la praele , Le tref le roi , l'aigle qui estincele .
Tenrement pleure , sa main a sa maissele : « Dieus » , dist li quens , « que ne puis la fors estre ?
Des Sarrasins fesisse grant cravele , Plus en tuaisse de trois cens ains le vespre .
» Rois Synagons cevalche par pöeste , Ore est plus liés c'alöe n'arondele , Ne doute Frans vaillant une cenele , N'en prendroit mie tout l'avoir de Biterne , Qu tous nes face a sa karue traire ; Le roi de France fera trenchier la teste , Ou escorchier ausi come une beste .
Mais se Dieu plaist et la virge pucele , Autrement ert ains que viegne la vespre Que ses cuers ne l'enpense .
LXVI Paien issirent de la cité garnie , Bien sont armé es destriers de Surie .
Franchois s'adoubent a lor hebergerie , Vestent haubers , lacent broignes treslies , Es cevaus montent s'ont lor lances saisies .
Sonent cil graille et cil cor si bondïent , A l'assambler i ot grant taborie .
Löëys crie : « Monjoie , Dieus äie !
» Li timoniers a l'enseigne baissie , A dis mil Frans comenche l'enväie .
Li quens de Flandres fu en sa compaignie , Et li Pohier et cil de Normendie , Hues del Mans et Tibaus de Pavie .
Et Löëys a sa gent establie A quinse mile de chevaliers nobiles .
Et Synagons est issus de la vile A trente mile de la gent sarrasine .
Landris le voit , as armes le ravise , Vers Synagon a le resne lasquie , Et Synagons li vint par arramie .
Grans cols se donent , ne s'espargnierent mie , Que lor escus defroissent et debrisent ; Fors sont les broignes , que ne sont desmaillies , Si trés forment se hurtent des poitrines , Gambes levees a tere se sovinent .
En piés se drechent , s'ont les espees prises , Mais Synagons premerains li escrie : « Qui es tu ?
va , Mahoumet te maldie !
Petit s'en faut ne m'as brisié l'eskine .
» Landris respont : « Verité te puis dire : Jou sui Landris , se Dieus me benëie .
Envers vous ai ma foi bien aquitie Que vous plevi en la sale voltie , Que j'amenroie toute ceste ost banie : Ore est venue pour Guillaume , biaus sire .
» Dist Synagons : « Tu n'es pas foi mentie ; Les Frans metrai trestous en ma baillie .
» Puis fiert Landri de l'espee forbie , Dieus le gari qu'en car ne le prist mie .
Li timoniers le fiert a l'escremie , En travers l'elme le feri lés l'öie , Mais Synagons a la teste hocie , Tout contreval est l'espee glachie , De cief en cief a le targe trencie , Quatre cens mailles de le broigne treslie En fait voler enmi la praerie .
Dist Synagons : « Tu ne m'espargnes mie ; Mieus me venist , par ma barbe florie , Que jou t'ëusse l'autre jor fait ochirre .
» Crie s'enseigne , s'a sa gent ralöie , Et Landris monte el ceval de Nubie .
Franc et paien d'anbes pars s'entrevindrent : Tant Sarrasin contre terre sovinent ; Bien i feri li dus de Normendie , Hues del Mans , Herkenbaus de Pavie , Li quens de Flandres , icil ne se faint mie .
Rois Synagons a sa gent resbaudie : Adont est l'uevre de tout recomenchie , Fierent et caplent des espees forbies Parmi ces helmes de Puille et de Hongrie , Li fus en est et la flambe saillie .
Rois Synagons a no gent mout aquise , Si Sarrasin les tüent et ochïent , Il les reculent plus d'une grant traitie , Ferant les mainent vers no herbegerie .
Voit le li rois , de mautalent rougie , Crie : « Monjoie !
aidiés nous , sains Denise .
Ferés , Franchois , ne vous atargiés mie , Tant que Guillaume raions en no baillie .
Anchois serai set ans en ceste vile , Que jou nel raie : ensi est l'uevre prise .
Jou voi le conte en cele tour antie : S'or estoit chi tous nus en sa chemise , Ja verrïens Synagon desconfire , Car a ses poins en ochirroit deus mile .
» A icel mot Franchois se resbaudirent , Virent le conte en le tour bateillie , Pour soie amour commencent l'estormie , Mout par i ot grant noise .
LXVII Grans fu l'estors , mirabillous et fors , Sonent cil graille , rebondissent cil cor ; Devant Palerne ot maint preudome mort .
Franchois i fierent et Normant par effors , Sour Sarrasins fierent nos gens grans cols .
Li quens Henris sist sor un ceval sor , Cil de Campaigne ; des autres se desclot , Fiert Moridan sor son escu a or , Que son espiel li met parmi le cors , Mort l'abati a la terre tantost , Crie : « Monjoie !
or nous aidiés , sains Pols !
Ferés Franchois , car li drois en est nos ; Mort sont paien , n'i a mestier confort .
» Grant doel en ot Synagons quant il l'ot , Crie s'enseigne clerement , a haus mos : « Ferés , mi homme , vous arés mon tresor !
Se jou puis vaintre Löëy et ses os , Jou les feroie trestous quire en un rost .
» A icel mot rehurte les galos , Fierement se demaine .
LXVIII Grans fu li caples et mervillos li hus ; Franchois i fierent as brans d'achier molus , Li timoniers s'i est mout bien vendus , Et li lignages Aymeri le cenu .
La vëissiés tant paien malostru Mort a la tere gisant tout estendu .
Rois Synagons i a mout bien feru , Aikins de Naples , Rubions et Faburs , Corsans d'Auvergne et Cäins li menbrus , Et Cadröés et Rodoans li Turs , Et avoec aus Crucaus et Capalus ; Et d'autre part sont li Franc as brans nus , Fierent et caplent et demainent grans hus .
Desci au vespre ont il ensi feru ; Rois Synagons n'i est plus arrestus , Parmi la porte rentrent dedens les murs , Maint Sarrasin a ens el camp perdu .
Et Franchois sont a lor trés descendu ; Grans fu l'eskés qui gaaigniés i fu , D'aubers et d'elmes , de cevaus et de muls .
La nuit se sont de joie maintenu .
Löëys jure le digne non Jhesu , Ne se movra tant com vie li durt , S'avra Guillaume as Sarrasins tolu , Palerne prise et les murs abatus .
Sarrasin sont laiens tout esperdu , Synagons jure Mahomet et Cahu Que se Franchois ont sour lui la vertu , Ja covenans nen ert par lui tenus , Qu'il n'ait Guillaume par la gheule pendu .
El palais entre dolans et irascus , Guillaume mande , il est a lui venus .
« Sire Guillaumes , » dist Synagons li Turs , « Bien m'ont vo gent cest premier jor esmut , Ne quidai mie que Franc fuissent si dur Ne si hardi , si fort ne si sëur .
» Et dist Guillaumes : « Synagon , que dis tu ?
Toute ta force ne vaut mie un festu Envers Franchois , un denier abatu .
S'avoec aus fuisse orains el pré herbu , Sour un ceval , armés et fervestus , Vo paien fuissent a mal port enbatu , Mort en ëusse , jou quit , cinc cens ou plus A m'espee forbie .
» LXIX « Sire Guillaumes , » dist li rois Synagons , « Tenu vous ai set ans en ma prison , Trait vous en ai , si vous tieng a honor ; Vos gens m'en rendent mout malvais guerredon , Ma terre gastent , s'escillent mon roion .
S'or me voliés crëanter a bandon Et afïer sans malvaise ocoison Que m'aideriés vers chels qui la fors sont , Jou vous donroie et armes et adous , Et a ma terre seriés vous compaignons , De le moitié en feriés vostre bon , Si vous donroie a moullier ma seror , Si crëissiés Tervagan et Mahon .
Anchois un an toute Franche prendron , Sire serés entour et environ , Ja mais sans vous n'averai un bouton .
Se ce ne faites , par mon Dieu Baraton , Je vous pendrai en haut comme un larron .
» « Glous , » dist Guillaumes , « li cors Dieu mal te donst , Ne m'ochirroies por l'or de Besenchon !
S'or le savoit li rois de Monloon , Ja de ton cors ne prendroit raenchon , Ains te feroit rostir sour un carbon Ou escorcier ausi comme un gaignon .
» Synagons lot , ne dist ne ol ne non ; Ensi le laissent desci demain au jor .
La nuit l'esgaitent li Sarrasin felon .
Dehors as tentes estoit li fils Charlon , Dedevant lui apela un garchon ; Errant li baille li rois un quarreignon Et si li dist : « Or entent ma raison : Va me a Palerne , au fort roi Synagon , Et si li di , ne li fai celison , Qu'il m'envoit cha Guillaume le baron , Sain et delivre , quite , sans raenchon , Et viegne avoec si deviegne mes hom Et croie Dieu qui soufri passion .
Et s'il i met nule deffension , Dites li bien , sans point d'arestison , Ja ne verra passer ceste saison , Que le metrai a grant destruction .
» Cil respont : « Sire , vostre comant feron , » De lui s'en part si n'i fist nul demor .
Li rois remest dedens son pavillon , Et cil s'en vait le cors et le troton , En Palerne entre si trespasse le pont , Ainc ne fina jusqu'il vint el doignon , Le roi Synagon troeve .
LXX A Synagon est venus li messages , Ou qu'il le voit fierement l'en araisne : « Sés que te mande Löëys li fils Karle ?
Que li envoies Guillaume Fierebrache ; Et si croi Dieu le pere esperitable !
Se tu nel fais , tu i avras damage , Ta terre en ert escillie et toute arse , Et tes cités fera li rois abatre , Et s'il te prent en camp ne en bataille , Träinés eres de Paris jusc'a Chartres .
» Synagons l'ot , a poi d'ire n'esrage : « Glous , » dist li rois , « Mahoumet mal te face !
S'or ne m'estoit retorné a viltage , Jou te feroie pendre en haut a un arbre .
Va t'ent arriere anchois que te defface , Si di le roi que poi pris sa manache , Ne ja pour lui n'en ferai riens qui vaille .
Se le puis prendre , jou li ferai tel trace Dont France ara et grant honte et damage .
» Od le li mès , les degrés en avale , Envers l'ost s'en retorne .
LXXI Li messagiers de Synagon s'en va , Bien li ot dit chou c'on li commanda .
Desci a l'ost onques ne s'arresta .
Voit le li rois et se li demanda : « Freres , » dist il , « Synagons que fera ?
Del gentil conte , quele pensee en a , S'il le tenra ou s'il le nous rendra ?
» Dist li messages : « Ainc de cest ne parla ; Mahoumet jure que il le destruira , Voiant vos ieus a forques le pendra .
» Et dist li rois : « Se Dieu plaist , non fera !
» Le timonier Landri en apela : « Faites armer no gent s'iromes la , Si asaurons la vile par decha , Ja mais nul jour mes cors repos n'ara , Jusques Guillaumes fors de prison sera .
» Landris a fait chou c'on li demanda , Sonent cil cor et decha et dela , Coerent as armes et cascuns se hasta .
Et Löëys vers Palerne s'en va , A trente mile Franchois que il mena .
Rois Synagons desour le tour esta , Et voit venir Franchois , que il douta ; Sus en la tour un olifant souna .
Paien s'adoubent et decha et dela , Es cevaus montent , nus ne s'i arresta , Bien sont vint mile as lances et as dars ; Les murs horderent , si entoisent les ars Et arbalestes , gavelos et fausars .
Franc les encauchent , cui Dieus destort de mal , Es fossés saillent assés plus que le pas , Hurtent as murs et font grant batestal .
Les murs effondrent Franchois de totes pars , Turc se desfendent et lancent pels poignals , Nos Frans abatent es fossés trestos plas .
Au roi de France forment en anuia , A vois escrie et dist : « Or i parra Coment cascuns pour Dieu se penera , Et pour Guillaume , qui tant amé nos a ; Qui sour paiens hardiement ferra , Li rois du ciel boin loier l'en rendra , Qu'en paradis s'ame herbergera .
» Franchois l'entendent , cascuns s'en esforcha .
A ichel mot l'assaus recomencha , Traient et lancent tout mainte et communal .
Paien lor crïent , li cuivert desloial : « Glouton Franchois , noient ne vous vaudra , Ja mais Guillaumes ne nous escapera !
» Dïent Franchois : « Se Dieu plaist , si fera !
Tout serés pris , fel glouton natural , Rois Synagons ert detrais a ceval .
» Paien l'entendent , cascuns s'en äira , Jetent et lancent , et cascuns s'en pena .
Li quens Guillaumes as fenestres esta , Vit l'ost de France , que mout de paine i a : « Dieus , » dist il , « peres qui le mont estora , C'ore ne sui armés sour mon ceval Par dehors cele porte !
» LXXII Grans fu l'assaus et ruistre la mellee : Franc i asallent par fiere randonee , Hurtent as murs de la cité löee , Grans traus i font , s'en ont la pierre ostee , Traient quarriaus , saietes enpenees , Desour les murs maint Sarrasin verserent .
Turc se deffendent pour garir la contree , Sour nos gens getent mainte pierre quarree , Maint Franc abatent envers gheule baee , Cil mangonel mainte pierre geterent , Les arbalestes sour ces murs destelerent .
Dïent Franchois : « Aidiés Diex , sire pere !
Con chi a hui dolerouse journee , Si mar vëismes Guillaume né de mere , Tante jovente ert par lui afinee .
» Grans fu l'assaus et ruiste la mellee , Ainc ne fina desci c'a l'avespree ; Franc et paien forment s'entregreverent , D'anbesdeus pars maint preudome finerent .
L'assaus remest quant vint a la vespree , Et no Franchois as tentes retornerent , Et Sarrasin ont la cité gardee .
Synagons a sa gent reconfortee : « Ja ne verrés la quinsaine passee Que l'os de France sera mout destravee , Li rois avra l'ame del cors sevree , Et de Franchois ert ma chartre aornee , Et de lor femes ert ma terre pueplee , A Paris ert ma teste coronee .
» Guillaumes l'ot , s'a la teste crollee , De maltalent a la chiere enbrasee : « Glous , » dist li quens , « come as fole pensee ; Ains en avrés l'ame del cors sevree , S'en ert ta terre escillie et gastee .
» Synagons l'ot , s'a la color müee .
Dist Synagons : « Par ma barbe mellee , Sire Guillaumes , trop est grans vo posnee .
» Ensi le laissent en icele vespree .
Franc sont as tentes , nostre gent honoree , Entour Palerne ont la terre reubee , La contree ont malement desertee , Sarrasins mors , mainte gent afolee .
Sis mois i fu Löëys l'enperere : Dedens Palerne est la vïande usee , Peu en ont mais la pute gent dervee .
Devant la tour font Turc lor assamblee , Rois Synagons i a grant äunee ; Paiene gent se sont a lui clamee De l'ost de France , dont lor ost est grevee : « Car pains nous faut et char freske et salee , Chaiens est toute nostre gent afamee .
Rendés Guillaume a la chiere menbree , Mal soit del pere qui en fist engenree , Par lui est toute no gent a honte alee , Toute est a maladie .
» LXXIII Quant Synagons ot sa gent desrainnier , Plaindre et plorer , mout en ot grant pitié .
Il en apele dant Guillaume au vis fier : « Sire Guillaumes , faites pais si m'oiés : Faites Franchois tout no regne vuidier , Voisent en France , sans point de l'atargier ; Jou vous lairai arriere repairier .
Mal soit de l'eure que je vous vi premier , Par vous sont tout afolé mi paien ; S'il ne s'en vont , par la loi que jou tieng , Jou vous ferai le matin encroiier , Voiant Franchois le hart el col lachier .
» « Voir , » dist Guillaumes , « dans glos , vous n'oseriés .
De grant folie vous oi ore plaidier , Que vous quidiés que Franc voisent arier , Ne que vous voellent ensi en pais laissier .
Ains vous feront tous les menbres trenchier , Et vos paiens ardoir ou escorcier : Mar m'avés tant en vo prison laissiét !
» Synagons l'ot , a poi n'est esragiés , En la tour fait Guillaume renvoier .
Lors fait ses cors sonner et grailloier : As armes queurent Sarrasin et paien .
Rois Synagons s'adouba tous premiers , Rois Matamars , Roars et Morahier , Aikins de Naples , et Hertaus et Trofier Et Moridans , Codröés et Brehier .
Quant paien sont armé et haubergié , Ensamble sont bien quarante millier , Mout bien armé , nel vous quier a noier .
De la vile issent , ne se sont delaiét , A quinse eskieles mout bien apareilliét .
L'estandart lieve Hunebaus li guerriers , Li rois Faburs et li rois Haucebiers .
Quant Franc les voient , n'i ot que esmaier , Reclaiment Dieu , le pere droiturier .
Dedens Palerne fist Synagons huchier , Nus ne remaigne qui armes puist baillier , K'il n'isse fors a l'estor comenchier ; Et il si font , qu'il ne l'osent laissier : La öissiés et glatir et noisier .
Rois Löëys fait ses cors grailloier , As armes keurent serjant et chevalier .
Li quens Guillaumes est as murs apoiés , Ens en la tour , sour le maistre planchier ; Voit ces paiens sour ces cans formoier , Et vit Franchois d'autre part eslaissier ; Des ieus du chief comenche a lermoier : « Dieus , » dist li quens , « qui le mont dois jugier , Que or ne sui armés sour men destrier , Avoec Franchois el grant estour plenier ?
Anqui fëisse grant essart de paiens !
Mais , par le foi que jou doi Dieu del chiel , Se jou le puis a nul fuer esploitier , Jou i serai ains que vient l'anuitier .
» Li quens estoit mout durement gaitiés ; A l'uis de fer , qui bien ert veroilliés , La le gaitoient cinquante Nubiien .
Un poi lairons de Guillaume au vis fier , Si vous dirons de Frans et de paiens , Qui por combatre se sont si aprochiét Que près estoient le trait d'un arc manier .
Uns archevesques a nos Franchois seigniés , De Sens estoit , si ot a non Reniers : Nos gens a tous assaus de lor peciés .
Li archevesques ot nuef vins chevaliers , Avoec lui est Landris li timoniers , A dis mil Frans , pour l'estour commenchier .
A tant lor vienent li paien renoiér , Bien quinse mile devant el premier chief .
Grans fu li bruis as lances abaissier : Anqui orrés un estour commenchier , Ainc hom ne vit issi grant destorbier Con vous porrés öir ains l'anuitier , S'il est qui le vous conte .
LXXIV La ou paien et Franchois s'entrencontrent , La vëissiés mainte broigne confondre , Cil escu perchent et ces lances defroissent .
Franc et paien i suefrent grant angoisse , Muerent et braient par tertres et par combes , Des navrés est trestous li prés encombres .
Paiene gent croissent mout et fuisonent , Franc hucent Dieu , et si batent lor coupes : « Dieus , » font il , « peres , destornés nous de honte , Et tenés , sire , en vertu la coroune , Que Sarrasin ne nos puissent confondre .
» Rois Matamars son ceval esperone - En paienie n'avoit nul plus franc home , Rois Synagons est niés et il est oncles - , Brandist la hanste ou l'enseigne boutone , Fiert un Franchois sour la targe roonde , L'escu li perche , si li fause la broigne , Mort le trebuce del destrier arragone .
Et puis rocist dant Gerart de Toulouse , Huon de Troies , Guichart de Matebrone .
A icel poindre en ocist il bien douse : Dieus ait les ames , qui fist et mer et onde !
Li arcevesques le voit , s'en a grant honte : « Dieus , » dist il , « sire , con cis glos nos afronte ; Se nel requier , Damedieus me confonde !
» Et Matamars s'escrie a plaine bouce : « Ferés , paien !
Franchois erent ja outre , La lor desfense ne vaut une escaloigne !
Rois Synagons ert coronés a Rome , Si passerons tout par force Dordone , Et Loire et Sainne , jusc'a l'aighe de Somme : France prendrons jusc'as pors de Coloigne .
» Li arcevesques li vait tost a l'encontre , Le ceval broche , le frain li abandone : « Diex , » dist li clers , « con cis Turs poi nos doute !
» Grant cop li done en l'escu sour la boucle , Les ais en froisse et la broigne fait rompre , Parmi le cors li met l'espiel tout outre , Mort le trebuce et li dist par ramprosne : « Outre , paiens !
te manace est mout corte , Nostre gent est vengie .
» LXXV Grans est la noise et li cris et li tons , Fierent Franchois entor et environ , Et Angevin , Flamenc et Borghignon .
A tant es vous le fort roi Synagon .
Quant il voit mort son oncle , a tel dolor , Par mautalent fiert Girart de Dijon , Cousin le roi de France le roion : Mort le trebuce , qui k'en poist ne qui non .
Et puis a mort Antiaume le Breton , « Palerne !
» crie , « or i ferés , baron !
Mort sont Franchois , ja nen escaperont .
Maugré le roi toute France prendron , Coronés ere a Rains ou a Loon .
» Adont s'esforcent Persant et Esclavon .
Rois Löëys ot au cuer grant frichon , Quant il voit mort dant Girart de Dijon .
A vois escrie : « Ferés , mi compaignon !
Mors est mes niés !
Se nous ne le vengon , Ne me pris mais valissant un bouton .
» Fiert s'en la presse a coite d'esperon , Après lui hurtent tout si rice baron , Li timoniers porte le gonfanon .
Rois Löëys se met en abandon , Après lui poignent et Franchois et Breton Et li Flamenc et Normant et Frison .
Mout i ocïent des Sarrasins felons : Espees font sor elmes tel tenchon , Demie lieue öir le pëust on ; Froissent ces lances , depiecent cil blason , Home trebucent les gambes contremont , Volent ces testes et cil pié et cil poing , Tant en i ciet , n'est se merveille non .
Paien reclaiment Tervagan et Mahon Et Apollin : « Sire , car nous secor !
Si mar tenimes dant Guillaume en prison , Miex nous venist que fust ars en carbon .
» Et Franc escrïent : « Monjoie le Karlon !
Li timoniers s'escrie a mout halt ton : « Ferés , tüés ces Sarrasins felons !
Voiés Guillaume lassus en cele tour ?
Ains demain vespre , se Dieu plaist , le raron !
» Dïent Franchois : « Damedix le nous donst , Et sa mere Marie !
» LXXVI Grans fu li caples et li estours mortés , N'i a Franchois ne soit bien esprovés .
Li timoniers s'i est forment penés , Plus de cent Turs a le jour craventés ; Li Franchois ont Sarrasins reculés .
Rois Synagons en est mout äirés , Il en apele un paien Josüé : « Amis , » dist il , « or tost , si vous hastés !
Dedens Palerne tout maintenant alés , Si m'amenés tous chiaus qui sont remés , N'i remaigne hom qui quinse ans ait passés ; Et s'i demeure , ja mar li celerés , Se Mahon doune que je soie escapés , Jou les ferai escorchier et tüer .
» Et chil s'en torne , n'i est plus demorés , Parmi Palerne a fait les bans crïer Qu'il n'i remaigne ne jovenes ne barbés , Ke tout ne viegnent au grant estor campel Pour Synagon aidier , lor avöé ; Car Franchois l'ont malement apressé .
Dont vëissiés Sarrasins assambler , De toutes pars ont vuidié la cité : Dedens Palerne , qui tout vauroit conter , N'a pas , je cuit , quinse Turs demoré ; La cité laissent les dames a garder .
De la vile issent Sarrasin et Escler , Les portes ferment , si ont le pont levé : Se or n'en pense li rois de mäisté , Par tans seront Franchois desbareté .
Li quens Guillaumes a tout chou esgardé .
Sus en la tour ot armes a plenté : Li quens Guillaumes a un hauberc visé Qui estoit grans , une toise ot de lé , Et s'ot de lonc dis piés tous mesurés .
Et li quens l'a ens en son dos jeté , Jusc'as genous pendent li pan safré .
« Bien ait de l'arme , » dist Guillaumes li ber , « Qui chest hauberc fist faire et manovrer !
» En son cief a un fort capel fremé , Puis chainst Marglande a son senestre lés , Che fu l'espee Sortibrant le faé : N'a home en France , se li pent au costé , Que sor le terre ne träinast plenté , Mais a point fu dant Guillaume au cort nés .
Une gisarme , dont l'achiers ert temprés , Voit li marchis par delés un piler ; Li quens le prent , ore est bien adoubés .
Il vait a l'uis , s'a les Turs apelés : « Fil a putain , » dist il , « or vous hastés , S'irons la fors el grant estor campel !
» Et chil respondent : « Ja mais nen isterés , Anchois sera Synagons retornés .
» Et dist Guillaumes : « Trop m'i faites ester ; Ovrés tost l'uis , ou jel ferai voler !
» Que qu'il parole , a l'uis a si hurté , Les gons en fist pechoier et quasser Et le veroil en deus moitiés voler ; De la tour ist le ghisarme entesé .
Quant chil le virent venir ensi armé , Tous li plus cointes fu si espaentés , N'i volsist estre pour mil livres d'or cler .
Dist l'uns a l'autre : « Nous avons trop alé !
Li vif diable ont le conte adoubé .
» Et li boins quens en a un assené , Parmi les flans l'a en travers frapé , Le dos li a en deus moitiés caupé , Et puis a l'autre le cief du bu sevré , Le tierch fendi jusc'al neu du baudré , Et puis le quart et le quint a tüé .
Li autre fuient , ne s'i sont arresté , Parmi la vile comencent a crïer : « Par Mahomet , Guillaume est escapés , Hors del sens est et trestos forsenés , Les huis de fer a trestous defröés , Qui l'atendra , a mort sera livrés .
» Qui dont vëist Sarrasins desrouter , Houmes et femes en ces hosteus entrer !
Et quant il virent Guillaume devaler Jus de la tour , de ferir entesé , Dist l'uns a l'autre : « Ou ira cis malfés ?
» Poi avoit gent par dedens la cité , Le conte n'osent atendre n'adeser .
Et li marchis acueilli son errer , Il n'encontra Sarrasin ne Escler Qu'il ne fesist par terre craventer .
Les gens le fuient et si l'ont esquieué , A vis dëables l'ont trestot commandé .
Envers la porte en est li quens tornés , Vint Turc li vienent devant a l'encontrer Si li escrïent : « Dans glos , n'i passerés !
» Et li portiers a les Turs escrïés : « Ferés , baron , pour Mahomet ferés !
» Et cil li lancent grans fausars acherés .
Houmes et femes li vienent de tous lés , L'uns tint machue et li autres tinel , Au conte jetent de pierres a plenté .
« Diex , » dist Guillaumes , « et car me secorés !
» Les dens estraint , s'a les sorcieus levés , En la presse a son cors abandoné , A le ghisarme i a grans cos donés , L'un trenche eskine , l'autre flanc ou costé , Testes et bras fait a terre voler , Homes et femes fait devant lui verser , L'un mort sour l'autre chäir et craventer : A le gisarme les a si confessés , Bien en a cent ochis et afolés ; Li garchonnaille a poi vers lui duré .
Au portier vient , qui encore ert montés Sour un ceval , ainc mieudres ne fu nés : Bien porteroit un chevalier armé De plain eslais toute jour ajorné .
Li quens Guillaumes a le portier hasté : Li quens li doune un cop si trés crüel , De le ghisarme l'a si bien asené , Qu'il l'a fendu jusc'al neu del baudré .
Le ceval a tout maintenant coubré : Li quens i monte , s'a l'escu acolé Qu'il ot del col au Sarrasin osté .
De la porte ist , s'a le pont avalé , Vers l'estour va , a Dieu s'est commandés .
Paien le voient venir si acesmé , Dist l'uns a l'autre : « Cäynaus est montés ; Aidier nous vient , laissié a la cité .
» Dist Synagons : « Il est gentieus et ber , Vés com li sïent ces armes a porter , Mout est bele persone !
» LXXVII Li quens Guillaumes envers l'estour s'en vait A esperon , c'arestison n'i fait .
Ens en la presse se fiert tout a eslais , Fiert un paien , il n'i mist autre plait , De la ghisarme li a son helme frait , Mort le trebuche , qu'il ne crie ne brait .
Après ocist Aikin et Belynais , Le roi Fabur , Rubion et Hernait , Corsaut d'Averse , Randinel de Litait .
Dïent paien : « Chi a dëable plait , Trop est vers nous rois Cäynaus irais .
» Dist Synagons : « Par le loi que jou ai , Ice n'est mie Cäynaus de Robais , Ains est Guillaumes , que en la tour laissai ; Li vif dëable l'ont cha defors atrait .
Or tost a lui , maintenant soit desfais !
S'il nous escape , ja nel raverai mais .
» Guillaumes l'ot , li gentieus quens palais ; Dist as paiens : « Fil a putain pusnais , Voirement sui Guillaumes entresait ; En vo prison n'iere mais , se Dieu plaist .
» Dist Synagons : « Guillaumes , tu t'en vais : Forment me poise que jou pendu ne t'ai , Toi et Landri issi mar acointai !
Pour soie amor de chartre te getai ; Mout fui dervés quant je Franchois mandai , Or vient li termes que m'en repentirai .
Le timonier plevi et crëantai Que de ton cors ne te feroie mal ; En douce France repairier le laissai Pour les Franchois , que jou chier conperrai .
» Dist li marchis : « Synagons , n'en puis mais .
En ta prison me fëis tu grant lait : Se jou vif longes , je le te renderai ; Jou te desfi , foi que doi saint Gervais , Tant com je vive , n'avras un jor de pais , Che saces sans doutanche .
» LXXVIII Quant Synagons ot Guillaume d'Orenge , Paiens escrie , la pute gent griffaigne : « Or tost a lui , sans nule demoraigne !
» Et il si fisent plus de mil et soissante , De toutes pars les gavelos li lancent , Traient saietes et quarriaus et engaignes .
Qui dont vëist Guillaume bien deffendre , De mautalent et d'ire tout esprendre , Bien pëust dire : « Teus hom ne porta lance !
» De Sarrasins afola plus de trente ; Paien li tüent son bon cheval d'Espaigne .
Li quens s'escrie , si que Franchois l'entendent : « Äie , Dieus , saint Denise de France !
» Löëys l'ot et Landris li cataignes , Li quens de Blois et Baudewins de Flandres , Hernaus de Blaives , Baudewins de Chanpaigne , Guis de Bourgoigne , Anselme d'Alemaingne .
Dist Loëÿs : « Par les sains de Bretaigne , Jou ai öi dant Guillaume d'Orenge Ou il escrie l'enseigne Charlemaine .
» Dist Landris : « Sire , par saint Pol de Ravaine , Escapés est de cele tour autaigne ; Paien l'assaillent , car l'alommes deffendre !
» Dist Löëys : « Trop i pöés atendre !
» A icel mot s'eslaissent tout ensamble , Es Turs se fierent , li estors recommenche : La vëissiés un fort estor reprendre , Fierent Franchois d'espees et de lances , Tant Sarrasin font verser et estendre , Ronpent la presse de la gent mescrëande .
Landris portoit devant tous l'oriflambe , Ensamble od lui ot mout riche compaigne De Nerbonois et de ceus de Provence .
Tant fiert Landris , cui maltalens engraigne , Guillaume troeve entre la gent grifaigne , Ou il l'assalent et forment le destraignent : En trente lieus avoit la char sanglente .
Li quens Guillaumes ces Sarrasins detrenche , De la ghisarme forment les espaente .
Voit le Landris , a poi qu'il ne forsene , Fiert un paien , Aikin de Moriane , Mort le trebuce tot droit enmi la plaigne , Prent le cheval , Guillaume le presente : « Sire Guillaumes , montés sans demorance , Je sui Landris , qui secors vous amaine ; Rois Löëys vous fait äide gente De ses barons de France .
» LXXIX El ceval monte Guillaumes li marchis , Puis acola le timonier Landri .
A tant es vous lo boin roi Löëy ; Dist a Guillaume : « En porrés vous garir ?
» « Oie , frans rois , Dieus le vous puist merir .
De faire feste n'avons ore loisir , Ferir covient desor ces Sarrasins , Qui en lor chartre m'ont fait set ans gesir .
» Löëys l'ot , mout grans pitiés l'en prist .
Lors se refierent Franchois sour Sarrasins : La vëissiés fier estour esbaudir , Tant Sarrasin a grant dolor morir .
Mout i fiert bien Guillaumes li marcis , De le ghisarme a mout paiens ochis , Fiert i li rois de France Löëys , Li quens de Blois et li quens Baudewins , Franchois , Breton , Normant et Angevin , Trestout ensamble i fierent a estrif : Lors commencierent paien a dechäir .
Rois Synagons en ot le cuer mari , Le timonier a la terre abati , Et puis a mort dant Gautier de Paris , Et en après le prevost de Senlis .
Voit le li rois , bien près del sens n'issi , A esperon vers Synagon en vint .
Mais Landris ot un boin ceval repris , Et dist au roi : « Pour amor Dieu , merchi !
Trop laidement me fist ore chäir , Se ne m'en venge , ja esragerai vis , Ja mais en France ne me verrés venir .
» Dist Löëys : « Dieus te conduie , amis !
» Landris lait corre le boin cheval de pris , Vers Synagon a sa resne guenchi , Et Synagons vient vers lui autresi ; Ja porrés bien d'aus deus öir l'estrif .
Grans cos se donent es escus d'asur bis : Rois Synagons premerains le feri , Sa lance brise , s'en volent li esclis ; Li timoniers le fiert par tel äir , L'escu li perce , l'auberc li desmenti , Parmi le cors son roit espiel li mist , Par l'eskinee en fist le fer issir , Foie et poumon li a trencié parmi , Mort le trebuche del destrier arrabi .
Adont esforce et li noise et li cris , Franchois escrïent : « Or sont paien honi !
» Lors vëissiés ces Sarrasins füir , Cha fuient chent , cha chinquante , cha mil .
Franc les encauchent par prés et par larris - Que vous diroie ?
- tous les ont desconfis , A grant dolour fisent paiens morir ; Li quens Guillaumes en i a mout ochis , Tant en a mort , n'est nus qui le desist .
Bien s'i prova li fors rois Löëys Et chil de France , le signori päis , Sour tous les autres li timoniers Landris : Fors que Guillaume , nus si bien n'i feri .
Quant paien furent afolé et malmis , Franchois entrerent en Palerne la cit ; A l'entrer ens ot mervillous hustin .
Franc s'i herbergent , s'ont le palais saisi , Le vile prisent , ainc n'i ot contredit .
Grans fu l'eskés que Franc i ont conquis , Ja mais n'ert jours n'en soient raempli .
Au grant palais Löëys descendi , Et avoec lui si conte palasin .
Cele nuit ont grant joie , je vous di , Mout ont Guillaume et baisie et jöi .
Li quens lor a son afaire gehi , Comment il fu en l'ermitage pris , Et come il fu noirs moines benëis , Et qu'en la chartre fu set ans aconplis : « Gentieus rois sire , or m'en avés hors mis Et delivré , Diex le vous puist merir !
Et Diex maintiengne le timonier Landri , Que par lui sui delivrés et garis .
Or en irés en France a Saint Denis , Et jou irai arriere a mon habit , En l'ermitage , pour Damedieu servir .
Ja mais por guerre ne m'en ruis fors issir , Mes grans peciés i voel espanëir .
» « Non ferés , sire » , dist li rois Löëys , « Ains en venrés avoec moi a Paris , Et s'i verrés vo seror au cler vis , Si m'aiderés ma tere a maintenir .
» Dist li quens : « Sire , il n'ira mie ensi .
Par cele foi que jou doi Jhesu Crist , A l'ermitage me metrai au cemin , Nus hom fors Dieus n'i venra avoec mi .
» Löëys l'ot , mout grans pitiés l'en prist , De pitié pleurent li conte et li marchis .
Ensi le laissent desci c'a le matin .
Au matinet , quant il fu esclarchi , A fait li rois sa gent a lui venir .
« Signor , » dist il , « entendés mon avis : Palerne avons , la Damedieu merchi , Mais gardons bien qui le porra tenir , En qui li regnes puist estre bien asis , Par qui Dieus soit en la cité servis .
» Franchois s'escrïent : « Li timoniers Landris !
Bien le tenra , car vassaus est eslis .
» Li rois li doune , et il le requelli , De ses deus mains ses hom liges devint .
Li rois li laisse de ses gens quinse mil , Dont il porra le regne maintenir .
Li quens Guillaumes en fu mout esbaudis .
Li rois s'apreste d'aler on son päis ; Lor harnois torsent bacheler et mescin : Cascuns estoit d'avoir bien raemplis .
Li rois repaire , cui Diex puist benëir , Il et si homme en revont vers Paris ; Landris remest en Palerne la cit. Li quens Guillaumes a a tous congié pris , Onques ne vaut endurer ne soufrir Que nus alast avoec lui , ce m'est vis ; Droit vers Provenche acuelli son cemin .
Ne sai de coi doie lonc plait tenir : A l'ermitage Guillaumes en revint , Et Franc en vienent en France a Saint Denis , Joiant en furent , et mout lié lor ami .
Mais a cort terme , ce sachiés vous de fi , Aront mestier de Guillaume au fier vis : Or recomenchent ses paines a venir .
LXXX Ore est Guillaumes arriere en l'ermitage , Et li rois fu en France o son barnage , Grant joie font et li un et li autre .
Li rois sejorne a Paris et a Chartres , Cherke ses viles , ses terres et ses marces , Ne quide mais de nul homme avoir garde .
Mais a cort terme , ce saciés bien sans faille , Par grant besoing fera querre Guillaume , Si come orrés ains que li canchons faille .
Car Ysorés , qui li cors Dieu mal fache , Qui rois estoit de Coninbre le large , Le vient requerre a gent et a bataille .
Ainc si grans hom ne fu en nul lignage , Quatorse piés ot de lonc li dïables , Paien l'apelent roi Ysoré l'aufage ; Gros ot les puins et larges les espaules , De cent mil Turs est sire et conestables .
Quant il öi parler del grant damage De Synagon , le boin roi honerable , Que li ont fait Franchois par grant outrage - Mort l'ont en camp et sa terre fait gaste , Sa gent ocise et sa cité toute arse - , Grant doel en ot li glos on son corage - Car Synagons estoit de son lignage , Frere sa mere - , s'en ot au cuer la rage .
Mahomet jure et sa chenue barbe , Il movera en France tel contraire Que Löëy , qui tout chou a fait faire , Fera ardoir et a cevaus detraire , Et les Franchois escorchier et desfaire ; Et la roïne fera metre a hontage : Toutes les dames , de France l'iritage , Et les puceles fera si grant outrage Qu'il les fera toutes metre au bersaire Et as garchons et a sa pautonnaille .
Et si prendra les cités et les marces , Car ne voelt mais que Franc merci i aient , De Saint Denis fera le cors saint traire , Mahons en ert sires et conestables ; A Paris ert coronés a la Paske .
Or fait semonre ses paiens de putage , Tant qu'il en ot soissante mile a armes , Et s'i ot bien jusc'a deus mile Saisnes : Grant sont et lonc , menbru comme dïable , Cascuns d'aus a une si trés grant mace , La plus petite dui vilain ne portaissent .
Mais Ysorés ot sor tous grant corsage : Quatorse piés a bien en son estage .
Lor ost garnissent de pain et de vitaille , Mainent de vin plus de dis mile carges , Puis s'en issirent de lor terres salvages Pour assaillir France le delitable .
Se Dieus n'en pense et sa mere le large , Mar virent Franc roi Synagon l'aufage .
Or vient canchon , ainc millor n'en fu faite .
LXXXI Or faites pais , franc chevalier nobile !
Paien s'esmurent a mout grant compaignie , Mien entient bien sont soissante mile ; Passent la terre et le grant desertine , Ne troevent home qui lor ost contredire .
Signor baron , n'en mescreés vous mie , La canchons est de vielle anchiserie : A icel tans que vous m'öés chi dire , N'ert pas la tere de gens si raemplie , Come ele est ore , ne si bien gaaignie , Ne tant n'en ot de riches manandies , Ne de castiaus , ne de cités garnies .
On errast bien dis grans lieues ou quinse , C'on ne trovast bourc , ne castel , ne vile Ou on pëust prendre herbergerie ; Paris estoit a cel jour mout petite .
Tant cevalchierent cele gent paienie , Rois Ysorés a sa grant ost banie , De lor journees ne vous sai conte dire : Si come il vont , ont la tere escillie , Et les castiaus et les tours abatirent , Ardent et prendent et font grant descipline .
Sounent cil graille et cil cor et chil timbre , Tel noise font arraines et buisines Que li päis et la terre en formie .
La povre gent en fu mout esbahie , Car paien ont la terre malbaillie : Les povres gens del päis s'en füirent , Et vavasor et dames et mescines , Droit vers Paris ont lor voie acuellie .
Au roi se claiment de la gent sarrasine Qui a force ont douce France enväie : « Rois Ysorés amaine tel mainie Et si grant gent et tel chevalerie , Mien entient , plus de quarante mile .
Vo päis ardent et vostre terre escillent , Et vos Franchois detrencent et ocïent : Plus de dis mile ont lor testes trenchies .
Ysorés jure sa grant barbe florie Qu'il vous fera destruire a grant hascie , Et vos Franchois et vostre baronie , Et si fera destruire Saint Denise , Ilueques ert sa grant mahomerie .
Ensi sera toute France honie , Se Dieus n'en pense , li fiex sainte Marie .
» Löëys l'ot , tous li sans li formie : « Dieus , » dist li rois , « qui tout as en baillie , Sauvés m'onnor par vostre comandie , Crestïentés gardés ne soit perie , Souspris nous ont mout grant gent paienie .
Ahi !
Guillaumes , frans hom , chiere hardie , S'or fuissiés ci , bien fust l'oevre acomplie , Tost ëussiés ceste guerre finie , Mais jou quit bien , se Dieus me benëie , Qu'en l'ermitage estes mors , biaus dos sire .
Ja mais de vous non averai äie , Dieus ait vostre ame en sa herbergerie .
» Rois Löëys a au cuer mout grant ire , Pleure des iex et de son cuer souspire , Car mout redoute Ysoré de Coninbre , Qui vient sour lui a si grant baronie .
Ses gens assamble , que pas ne s'en detrie , Tuit i afuient des castiax et des viles , Blés i amainent et vïandes et bisses , Dedens Paris ont grant proie acuellie .
Et Sarrasin ne s'en targierent mie : Rois Ysorés a sa gent si coitie , Tant les mena par plains , par praeries , Par mons , par vaus , par terres enhermies , Tant a sa voie Ysorés esploitie , Devant Paris a sa grant ost logie .
Tendent lor trés et lor tentes i ficent , Environ aus toute la terre escillent ; Et Ysorés , qui Damedieus maudie , Enson Monmartre a s'enseigne drechie .
De Paris voit toutes les manandies , Et les palais , et les riches iglises , Et les Franchois , et les gens de la ville .
Rois Löëys , qui les a en baillie , A fait souner un graille et deus buisines : As armes coerent li chevalier nobile .
Löëys s'arme en la sale voltie , Puis est montés el destrier de Surie , Ensamble od lui de chevaliers dis mile .
Dist Löëys : « Signour , par saint Denise , Se nous assaillent la pute gent häie , Tous nous vauront detrenchier et ochirre ; Vers aus devons commenchier l'estoutie , Que en nos tans ne soit France avillie Ne la coroune destruite n'abaissie .
Dont vient teus gens , dame sainte Marie !
» Et cil respondent : « Nos ne vous faudrons mie .
» Trestout armé s'en issent de la vile : Se Dieus n'en pense , qui nasqui de la virge , Ains qu'il reviengnent , si com l'estoire crie , Voldroit bien estre li mieudres a Pavie .
LXXXII De la vile issent a coite d'esperon , Rois Löëys a dis mil compaignons ; Poi erent gent , et paien erent mout .
Premiers les vit li fors rois Clarions , Qui a la porte avoit son pavillon ; Vit les Franchois qui vienent de randon , Vers aus s'en vient brochant a esperon .
Il en apele Fabur et Fauseron Et Corsabrin et Folart l'Esclavon , Et Estrangot et le roi Dorion , Le roi Clavule , ki fu frere Noiron .
« Or tost as armes , » dist li rois , « por Mahon !
Adoubés vous , nobile compaignon !
Vés chi le roi de Paris a bandon , S'or nous escape , ja mais ne le tenrons .
Ysorés gist en cel tertre lamont , Ja de son cors n'en voel avoir secors : Ains que il viegne la cité prenderons , Et Löëy tout vif li renderons .
Ja mais vers moi n'avront Franchois fuison , Car alés est Aymeris li frans hom , Mors est Guillaumes , qui a fait tant estor , Bernars ses freres , il et Hernaus li rous , Et Äymers , qui fu chevalerous .
» Lors fist souner un graille de laiton , Et paien salent , qui trente mile sont , Et Franchois crïent : « Monjoie le Charlon !
» A l'assambler a grant contention , Brisent ces lances sor ces escus a flors , Crestïen fierent sour la gent paienor .
La vëissiés un estour de randon , Tante hanste fraindre et perchier tant blason , Tant chevalier cäir fors de l'archon , Tant Franc morir , tant Sarrasin felon .
Franchois i sont a grant mescief le jor , Car de paiens i a trop grant fuison .
Sonent cil graille et cil cor de laiton , Rois Löëys i fiert par grant vigor , Et tuit si home entour et environ .
Rois Löëys a ochis Clarion ; Ja fuissent mis li paien el retor , Quant Corsabrins vint poignant a l'estor , En sa conpaigne trente mile felon : Franchois ochïent as ars turcois qu'il ont .
Muerent Franchois a doel et a tristor , Toute lor force ne lor vaut une flor , Par fine force se metent el retour , En Paris entrent , si font lever le pont , Les portes clorre , les murs hordir entor .
Turc les assïent entour et environ , Franchois se gaitent por garder lor honor .
Grans fu li sieges si a duré maint jor , A grant mescief sont laiens li pluisor , Issir nen osent de laiens li millor , Tant les destraignent cele gent paienor ; Sovent regretent Guillaume le baron .
Hui mais commence une boine canchon , Si com Guillaumes , qui cuer ot de baron , Vint a Paris , coiement , a larron , Et comme ocist Ysoré l'Esclavon .
LXXXIII Löëys fu dolans et äirés , Mout le destrainst li fors rois Ysorés , Et Sarrasin , dont il i ot plenté .
Tant les destraignent paien en la cité Que Franc n'en issent au main ne al vespré ; Li rois mëismes fu forment adolés .
Un jour en a ses barons apelés Et entour lui les fist tous assambler , Puis les apele ses a araisonés : « Signor , » dist il , « quel conseil me donrés ?
Trop nos ont Turc malement enserrés , Par tans avrons poi de vin et de blé .
Se jou savoie dant Guillaume ou trover , Jou le feroie cherquier et demander : Se il estoit haliegres n'en santé , Et il sëust con jou sui malmenés , Il n'en lairoit por lor de dis cités , Ne me venist envers paiens tenser .
Jel ferai querre , certes , sel me löés : Ne sai ou est ne en confait regné .
» Franchois s'escrïent : « Sire , trop demorés !
Faites le querre , pour Dieu de mäistés , Car , se paien savoient par verté Que dans Guillaumes fust encore en santé , Il n'i venissent pour quatorse cités ; Mais paien quident que li quens soit finés .
» Franc le löerent , cascuns l'a crëanté .
Ensi le laissent tant qu'il fu avespré .
Un chevalier a li rois apelé , D'Auvergne estoit , Ansëys fu només .
« Ansëys , frere , » dist Löëys li ber , « Vous m'irés querre dant Guillaume au cort nés Parmi Provence , cel estrange regné , Par autres terres , par tout le me querés .
Se ce est cose que le puissiés trover , Proiés li , frere , por sainte carité , Qu'il me sequeure , se il li vient a gré : Car assis m'ont Sarrasin et Escler Dedens Paris , ma mirable cité , Toute ma terre et mon päis gasté , Que päisant n'i osent habiter , Ne jou mëismes fors de Paris aler .
Tout mon mescief li savrés bien conter , Et jou sai bien , se il est en santé , Secorra moi , jel sai par verité ; Tant a en lui et valour et bonté , Ne me lairoit mie desiriter » .
Dist Ansëys : « Jou li dirai assés , Se jou le truis , ja mar en douterés .
Mais nus frans hom ne vous devroit amer , Ne honor faire , ne homage porter , Car les preudomes avés tos adossés Et fors de France et caciés et boutés , Et tous lor regnes , tolus lor irités ; Füi s'en sont dolant et esgaré , Et lor enfans avés tous escumés .
Cil vous sëussent mout boin conseil doner , Car li preudome font lor signor douter .
Mais li garchon , li losengier prové , Li pautounier , chil sont od vous remés , Et les frans homes par lor bordes blasmés .
Rois , tu les as norris et alevés , Or es par aus honis et vergondés , Ne ja par aus ne serés ramontés .
Ne doit rois estre ne corone porter Qui de garchon fait son conseil privé , Mais les preudomes i doit on apeler .
» Dist Löëys : « Vous dites vérités .
Se Dieus ce doune que soiens delivré , Chels qui sor moi savront lor drois clamer , Tout lor rendrai quanqu'il vauront prover , Car trop en ai vilainement erré .
» La nuit le laissent , au matin sont levé , Ansëys est de l'errer aprestés , Par une porte s'en est tos seus alés , Comme paumiers estoit atapinés , Par grant vertu acuelli son errer .
Li rois remest dolans et abosmés , N'ose a paiens venir ne assambler , Laiens s'en tient , car nen ose faire el : Grans fu li sieges , mervillos et mortés .
Un poi lairons ichi del siege ester , Car d'Ansëys vous voel ore conter , Qui va querant dant Guillaume au cort nés : Mout a de regnes cerquiés et trespassés Et sus et jus , et d'encoste et delés , Plains et marines , destrois et fremetés , Montés grans mons et grans vals avalés , Bos et rivieres et passages et gués ; Mout a ëu d'enuis , de durs ostés , Un an tout plain a cerkiét et erré Que de Guillaume n'öi nul mot parler .
Tant ot cerquié que plus ne pot errer ; Par grant anui s'en prist a retorner .
Parmi Provence s'en est aceminés ; Vit les desers , qui tant sont encombré , Et l'ermitage ou dans Guillaumes ert , Si se porpense , la ira demander , Se de Guillaume i orra ja parler .
Vers le desert acuelli son errer , Ains qu'il fust sus li convint a süer , Car mout estoit travilliés et lassés .
Dist Ansëys : « Mout est cis forsenés Qui cha deseure estora son ostel ; Il volt a Dieu par grant engien aler , Qui vers le ciel est ensi haut montés .
» Tant esploita Ansëys l'adurés Qu'en l'ermitage dant Guillaume a trové , Devant la porte , ou il ert acostés .
Quant il le vit si grant et si formé , Nel connut mie ne ne l'a ravisé , N'est pas merveille s'il fu espaentés .
« Dieus , » dist il , « pere , si grans hom ne fu nés ; Se il estoit en paradis entrés , Trestous les autres en porroit hors boter .
» Il vient au conte , de Dieu l'a salüé , Hostel demande por sainte karité .
Li quens respont : « De par Dieu , vous l'arés .
» Laiens l'en maine belement et söef .
Or vient canchons , ja mais millor n'orrés , Comment Guillaumes , qui tant fu redotés , Vint puis en France , a Paris la cité , Et herberga ciés Bernart del fossé , Quant il ocist le paien Ysoré .
LXXXIV Or a Guillaumes Ansëys herbegié , Cele nuit l'a ricement aaisié De teus vïandes que Diex li a baillié .
Quant mengié orent , li quens l'a arraisnié : « Amis , dont estes ?
ne me soit pas noié .
» Dist Ansëys : « De France le regnié , Hom Löëy , l'empereor proisié , Que paien ont a Paris assegié .
Rois Ysorés , qui tant est efforciés , Entor Paris a le regne escillié , Tant a le roi de France travillié , Hors de Paris n'ose metre le pié .
Et li rois m'a en message envoié Querre Guillaume le marcis au vis fier .
Bien a un an ne finai de cerquier Par bos , par viles , par bors et par marciés , Ainc n'en öi ne parler ne plaidier .
Se il est mors , Dieus ait de lui pitié , Et s'il est vis , Diex le gart d'enconbrier , Car tant l'ai quis , tous en sui anuiés .
Or m'en covient arriere repairier , En douche France mon message nonchier .
Ains que g'i viengne , je quit , par saint Richier , Paris ert prise et li rois detrenchiés , Et tout si home pendu et escorchié , Car quant jou much , vous di , biaus sire chiers , Petit avoient a boire et a mengier , Et si n'atendent secors d'ome sous ciel , Fors de Guillaume , le marchis au vis fier ; Mais or me samble , ne lor avra mestier .
» Lors comencha a faire un doel plenier .
Li quens Guillaumes l'en prist a castoier : « Amis , biaus frere , le dolouser laissiés , Car dieus a faire ne vaut mie un denier .
Mors est Guillaumes , ensi le quit jou bien : Li rois de gloire puist Löëy aidier .
Comme avés non ?
gardés nel me noiés .
» Et cil respont : « Ansëys , par mon cief , Nés fui d'Auvergne et si sui chevaliers , Mais pour Guillaume devinch truans a pié , Car Löëys en a si grant mestier Qu'il le regrete au main , a l'anuitier ; Jou n'en quit mais le roi vëir entier .
» Et dist Guillaumes : « Dieus vous puist avoier , Et gart le roi qui Franche a a baillier ; Jou l'entent bien qu'il en a grant mestier .
» A ces paroles comenche a lermoier , Car bien conut Ansëys le guerrier ; Par le brach destre le prist sans atargier : « Frere , » dist il , « alons esbanoier !
» Et cil respont : « Biaus sire , volontiers .
» Li quens Guillaumes l'en maine en son vergier ; Oiés del conte coment a esploitié : En sa main tint un grant pel aguisié , Vient a ses herbes , qu'il ot edefiié , Ainc n'i remest ne rose ne rosiers , Ne flors de lis , ne saille , n'eglentiers , Ainc n'i remest ne periers ne pumiers , Ne flor de glai , persins ne oliviers : Ses boines herbes , qui tant font a proisier , A li marchis a son pel defroissié , Puis les esrache ausi comme aversiers , Par mautalent les gete en un fumier , Ens el courtil n'en volt nule laissier .
Voit le Ansëys , a merveilles li vient , Ne desist mot por l'or de Monpellier , Ne li osa n'enquerre n'enpeschier , Por coi il a son courtil vergoignié , Car le marcis a forment resoignié , Qu'il ne le fiere de son pel aguisié .
Et quant Guillaumes ot trestout esrachié , Tout son courtil si mal apareillié , S'i replanta ronces et boutoniers , Et canesson , orties , ce saciés ; Dokes , cardons a replanté arrier , Et grans barleskes , qui poi font a proisier , Les piors herbes que il pot porcachier , A replanté li quens en son vergier .
Dist a son hoste : « Or nous alons couchier !
» « Sire , » dist il , « quant vous plaira , si iert .
» Andui s'en sont a l'ostel repairiét , Li quens li a son lit apareilliét D'erbe fenee , de fuelle de ramier .
Li quens li doune a boire a son couchier , A un hanap qui tint bien un sestier De mout boin cidre , c'Ansëys avoit chier .
La nuit s'en dort tant qu'il fu esclairié , Al matinet s'est vestus et cauciés , Vient a Guillaume pour demander congié .
Li quens li fait anchois un poi mengier , Et puis li doune cent saus de boins deniers C'uns gentieus hom li ot pour Dieu bailliés ; Et Ansëys l'en a mout merchiié .
Au departir l'a li quens embrachié : « Frere , » dist il , « a Damedieu ailliés , Et il maintiengne Löëy au vis fier !
» Et Ansëys s'en va joians et liés Vers douce France , le grant cemin proisié , Passe les terres et les amples regniés .
Tous ses osteus ne vous sai acointier , Ne jou ne voel la canchon alongier : Tant a alé qu'en France s'en revient , Droit a Paris , ou Ysorés se siet .
Ceuls de la vile a forment justichiés Et les passages , et les estrois sentiers ; Li rois mëismes ert a mout grant mescief .
Or vous dirai del gentil messagier : En Paris entre quant il dut anuitier , Al palais vint Ansëys li guerriers , Troeve le roi et tous ses chevaliers .
Voi le li rois , si li coert embrachier , De ses noveles li demande et requiert .
Dist Ansëys : « Faites pais , si m'oiés !
Voir en dirai , qui qu'en doie anuier .
» LXXXV Dist Ansëys : « Soufert ai grant ahan : Par toutes [ terres ] vous ai esté errant , Quis ai Guillaume et arriere et avant , En Lombardie et desci a Melant , En Romenie , en Espaigne le grant , Et par decha jusc'as pors de Wissant .
Jou ai mon cors travillié plus d'un an , Ainc n'arrestai un jour en trespassant ; Tant ai cerquié castiaus et mandemens , Bos trespassés et grans aighes corans , Par tantes terres ai esté travillans , Nel savroit dire nus jougleres qui cant : Ainc de Guillaume n'öi ne tant ne quant .
En un desert , qui mout par estoit grans , Trovai , biaus sire , un hermite manant , Onques nus hom , jou quit , ne vit si grant .
Jou li proiai pour Dieu herbergement , Et il le fist , moi sembla , lïement .
De mon affaire m'ala mout enpescant , Et jou li dis trestout demaintenant , Et d'Ysoré qui vous va apressant , Tout vostre anui et vo destorbement , Tout li contai vo damage pesant , Et de Guillaume que j'aloie querant .
Li sains hermites m'escouta boinement , Puis en plora , saciés certainement .
En son vergier me mena a itant : En sa main tint un pel agu devant , Ses beles entes ala brisier errant , De tous ses arbres n'en remest uns estant , Et puis ala ses herbes estrepant , Roses et lis qui sont söef flairant .
Et jou avoie une paour si grant , Pour chou qu'il ert si grans et si poissans Et qu'il faisoit un si crüel sanblant , N'osai mot dire , pour voir le vous crëant .
De boines herbes n'en laissa plain un gant , Puis i planta grans espines poignans , Dokes , orties et canesson puant , Et cauketrepes et ronces ensement ; Ne plus n'en sai , ne plus n'en vois contant .
Mais de Guillaume n'avrés jamais garant , Car il est mors , par le mien entïent .
» Löëys l'ot , del cuer va souspirant .
Uns dus l'entent , qui ot non Galerant , De grant ëage , bien a passé cent ans , La teste crolle , quant la parole entent , Et dist au roi hautement en oiant : « Toute ceste oevre vous dirai je briément , Jou le sai bien , par le mien entïent : Li grans hermites qu'Ansëys va nomant , Ce fu Guillaumes , par mon ghernon ferrant ; Les boines herbes qu'il ala errachant , Li arbrissel qu'il ala defroiant , Pour chou le fist , saciés certainement : Tu as ta terre empirié durement Des gentieus homes , des sages , des vaillans Qu'ensus de toi as cachié laidement , Desiretés les peres , les enfans .
Par ses frans homes est li sires poissans , Tu n'en as nul de gentieus ne de frans , Perdu les as , rois , par ton malvais sens , Dont douce Franche est tournee a torment .
Li quens Guillaumes le set bien voirement , Pour chou ala les herbes estrepant .
Les males herbes dont fist restorement , Et les orties , les chëues puans Que li sains hom planta par mautalent .
Chou senefie , par Dieu omnipotent , Les losengiers , les faus , les mescrëans , Les träitours , les gloutons malquerans , Chels qui te servent de menchoignes contant , Que entor toi as tenu longement Et as douné t'onor et ton argent .
Or t'ai jou dit de ceste oevre le sens .
Par lor conseil serés vis recrëans , Se Diex nel fait par son digne commant .
Qui bordes croit et losenges puans , Au cief de tour , par mon cief , s'en repent .
» Li rois l'entent , s'en a le cuer dolent , De chou qu'il dist s'en va bien percevant .
« Vous dites voir , » dist li rois , « Galerant ; Par mal conseil ai jou perdu mon sens .
» Or vous lairai del roi et de ses gens , Si vous dirai de Guillaume briément , Qui pour le roi a son coer mout dolent , Sel secorra , s'il puet , prochainement .
LXXXVI Mout fu Guillaumes dolans et irascus Pour Löëy , le roi , qui ert ses drus , Que Ysorés a son regne tolu , Lui et ses homes a mors et confondus , Que li rois n'ose issir hors de ses murs , Dedens Paris est forment esperdus .
Guillaumes jure et Dieu et ses vertus , S'il estoit ore cinquante fois renclus , S'en seroit il pour le roi fors issus .
« Diex , » dist Guillaumes , « qui el ciel fais vertus , Ains que g'i viegne , crien qu'il ne soit vencus .
Hé !
Löëys , gentieus rois , que fais tu ?
De vous secorre ai jou trop atendu , Trop ai esté en cest moustier repus .
Häi !
röine , Blanceflor , que mar fus ; S'or vous en mainent li paien malostru , Miex vauroie estre parmi le cors ferus .
Encor sui jou et bien fors et bien durs Et reposés en ces desers cha sus .
S'encore estoie armés et fervestus Et fuisse assis sour mon ceval crenu , Encor ferroie , jou quit , del branc molu .
» Par maltalent a son bras estendu , Pour essaier sa force et sa vertu ; Prent un postel , que iluec a vëu , De l'habitacle qu'estoit devant son huis : N'a trois vilains dechi a Montagu C'a une painte le craventaissent jus , Mais li marchis l'a empaint par vertu , Qu'en deus moitiés est li postiaus rompus Et l'abitacles jus a terre chëus .
Et dist Guillaumes : « Encor ferrai jou Turs .
» Après cest mot ne s'i aresta plus : De l'hermitage est Guillaumes issus , Au miex qu'il pot est cauciés et vestus , Del desert est contreval descendus .
« Dieus , » dist Guillaumes , « par la toie vertu , De vo service ne me trai mie ensus , Après ceste oevre ne ruis porter escu .
» Passe les vaus et les tertres agus , Tant a erré Guillaumes li cenus , En l'abeie d'Aignienes est venus .
LXXXVII Li quens Guillaumes en l'abëie entra , Nus ne le vit qui ne s'en esmaiast .
Dist l'uns a l'autre : « Ce est Guillaumes , la !
De qués dïables revient il ore cha ?
Honis soit l'abes , se il rechëu l'a ; S'il le rechoit , encor le comperra .
» Dïent li autre : « Pechié dites et mal , Mout a pour Dieu soufert paine et travail , Mis a son cors pour Dieu l'esperital .
Mais coustume est , ce a on dit piech'a , Que ja chaitis preudome n'amera .
Mais ja li abes tant hardis ne sera Qu'il ost desdire ce que li quens vaudra .
» Et li marchis en l'abëie entra , Et la novele en vint esnel le pas A dant abé , qui en l'encloistre esta , Et a ses moines , dont grant plenté i a .
Dist uns serjans : « Nel vous celerai ja , Vés chi Guillaume !
Signor , or i parra Confait samblant chaiens on li fera .
» Od le li abes , tous li sans li mua , Et li covens , cascuns d'aus s'enbroncha , Pour dant Guillaume furent pensif et mat .
Dist l'uns a l'autre tout coiement en bas : « Honis soit il qui cha le ramena !
Or somes nous venu del trot el pas , Car envers lui nus durer ne porra .
Car fust il ore es puis de Belinas !
Jusqu'en la fin cis dëables durra !
» Es vous Guillaume qui en l'encloistre entra ; Voi le li abes , contre lui se leva , Et li covens , cascuns le salua .
Et li marchis trestous les enclina , Entr'eus s'asiet , sa vie lor conta , De cief en cief , que mot ne lor cela , Et del desert ou il se herberga , Et de Palerne , ou fu en cartre aval , Comme Landris par son sens l'en geta , Et Löëys , qui s'ost i amena : « Or l'ont assis Sarrasin desloial , Dedens Paris , sa grant cité roial , Gastent le regne et metent a grant mal , La gent ocïent et font grant batestal .
Li rois de France m'a fait querre piech'a , A malaise est , dont mes cuers a grant mal , Mais , se jou puis , delivrés en sera !
Tant com jou vive , mes cors ne li faura , Ne la corone par moi n'abaissera , Crestïentés par moi riens n'i perdra , A Dieu servir sui donés grant tans a .
Mar i entrerent paien ne Achopart , Ne Ysorés , li glous , n'i düerra .
Poi me cremi quant cha outre passa , Mais il cuidoit que mors fuisse piech'a ; Par saint Denis , ja ne s'en gabera : Se jou vif auques , aparmain m'en verra ; Tant com jou vive , France ne descroistra .
Aprestés moi , dans abes , mon ceval Et mon hauberc , que jou chi vous laissai , Mon branc d'achier et mon helme a cristal .
Jou movrai sempres quant il avesperra , Ja en ma vie mes cuers joie n'avra , Jusques li rois , qui tant honoré m'a , Ert delivrés d'Ysoré , c'assis l'a .
Rois Löëys au grant besoing m'aida , Mes cors pour lui tous s'abandonera , Et se jou muir , Dieus , qui le mont forma , Le mien espir , se li plaist , rechevra .
» LXXXVIII « Sire , » dist l'abes , « bien voi , vous en irés , Toutes vos armes et vo ceval ravrés , A Damedieu soit vos cors comandés .
Mangiés un poi , et après en irés .
» Et dist Guillaumes : « Si soit , com dit avés .
» La table est mise , s'assïent au disner , Bien fu servis Guillaumes au cort nés , Mout a lonc tans ne fu miex conreés Ne que ne fu de vin miex abevrés .
Après mengier font les napes oster , Lor graces rendent , si ont Dieu aoré .
Li abes fait son ceval amener , Mais il estoit travilliés et penés , Maigres et las , foibles et descarnés , Que trait avoit a le pierre amener .
L'abes le fait torchier et conreer ; Li quens le vit , si commenche a plorer : « Chevaus , » dist il , « de vous ai grant pité , Mout voi vos flans maigres , et vos costés ; Or vous estuet grans paines endurer , Mais jou ne sai se me porrés porter .
Ainc ne vi mais beste de tel bonté .
» Quant li cevaus ot Guillaume parler , Tost le conut et bien l'a ravisé , Et si nel vit bien a set ans passés .
Grate et henist et maine grant fierté , Onques ne vaut pour nul home arrester , Nel pot tenir serjans ne bacelers , Desci qu'il vint a Guillaume au cort nés : La se desroie , braidist et henist cler .
Et dist li abes : « Merveille öir pöés !
Sire Guillaumes , or oiés verité : Dès puis cele eure de chi fustes tornés , Ne le vi mais tel joie demener , Drechier la teste , ne l'oreille lever .
» Et dist Guillaumes : « C'est li plaisirs de Dé .
» Li cevaus fu ricement enselés ; Guillaumes l'a doucement regardé , De plaine terre est es archons montés , Atout ses dras dont est envelopés .
Parmi la cort a un eslais doné , A sa vois haute est li quens escrïés : « Dans abes , sire , » dist Guillaumes li ber , « Encor ne m'ont mie paien tüé ; Ains que jou muire me voel a eus meller , « Encor savront quels cos jou sai doner .
Mar i entrerent Sarrasin et Escler !
Se jou ataing le paien Ysoré , Qui mon signor a si fort agrevé , Tel li donrai sour son hiaume gemmé , Boins ert li tès , se ne li fas fauser !
» Li moine l'öent si l'ont mout regardé , De grant merveille l'ont entr'aus redoté .
Li quens descent par l'estrier nöelé .
Toute jour fait son hauberc rooler , Et son ceval tout de novel ferer Et de grant jour sa provende doner ; Ensi le fait jusques a l'avesprer .
Tout de grant jour sont assis au souper .
L'abes fait bien le marcis atorner , De rices dras vestir et conreer .
En un frambaut fait son hauberc bouter , Sour le ceval fist ses armes torser , Puis dist au conte : « Envers moi entendés : J'envoierai o vos , se vos volés , De mes serjans jusqu'a vint bien armés .
» Et dist Guillaumes : « Cinc cens mercis et grés ; Ja n'en menrai home de mere né , Fors Damedieu le roi de mäisté .
» Et dist li abes : « Si soit con dit avés .
» Vint mars d'argent li fist l'abes doner : « Sire , » dist il , « de cest argent vivés , Et s'il vous falent et vous cha revenés , Sains Gratiiens vos en donna assés .
» Li quens respont : « Vous me faites bontés ; Diex me doinst vivre , que soit guerredoné ; Si sera il , se longes puis durer .
» Quant li quens fu ricement conreés , El ceval monte , s'a congié demandé , Et li covens l'a a Dieu commandé , N'i a celui n'en ait ëu pité .
Et li marcis s'en est a tant tornés , A l'anuitier aqueilli son errer .
La nuis fu bele et la lune luist cler , Et li marchis pense d'esperonner , Droit vers Paris a son cemin torné : Dieus le conduie par la soie bonté .
Un poi lairai ci de Guillaume ester , Si vous vaudrai de Löëy conter , Qui tant par est destrois et encombrés Qu'il n'ose issir de Paris , sa cité ; Tant le destraint li fors rois Ysorés Que près s'en va qu'il ne sont afamé .
Cascun jor vient a la porte hurter : « Ha !
rois , » dit il , « trop me faites ester , Car te renoie , si lai crestïenté , Si croi Mahon et mes diex honerés ; De moi tenras toutes tes irités .
Se tu nel fais , tu es a mort livrés , Jou te ferai escorchier et tüer , Et tes Franchois tous les membres coper .
C'est por noient , rois , que vous atendés , Mors est Guillaumes , li marcis au cort nés , Ja mais de lui äide n'averés .
» Franchois l'öirent , mout en sont adolé , Mout ont sovent Guillaume regreté , Li rois mëismes a del cuer sospiré : « Diex , » dist il , « sire , qui en crois fus penés , Orrai jou mais de Guillaume parler ?
Se il fust vis , jou sai par verité , Ne me laissast honir ne vergonder .
» Et la röine a tenrement ploré .
Li baron ont le roi reconforté , Et Löëys a fait un ban crïer Que maintenant s'en voisent Franc armer : « Mieus voel morir que tel honte endurer !
» Et il si firent quant il l'ot comandé , As armes coerent li demaine et li per , De la vile issent dis mile tout armé .
Et li sains abes de Saint Denis i ert , Devant le roi a fait le clau porter , Li rois de France l'a forment encliné , Et Franc i sont forment assëuré .
Et Sarrasin se cuerent tot armer , Trente mil furent , qui les ëust nonbrés .
A vois escrie li fors rois Ysorés : « Or tost , paien , nous avons tot trové !
Li rois de France nous vient merci crïer , Lor saintuaires nous vienent delivrer .
» Mais noient est que il a enpensé , D'autre Martin le convendra canter , Car Franchois hurtent enfressi en lor trés , Cent en ont fait a la tere verser .
Voi le Ysorés , a poi qu'il n'est dervés .
As armes cuerent Sarrasin et Escler , Li Saisne sont de Monmartre avalé ; Li rois les voit ses a mout redoutés , As Frans escrie : « Baron , or i ferés !
» Et il si fisent de boine volenté ; Ains que li Saisne se fuissent apresté Ne pour combatre garni ne conreé , En ont Franchois quatre cens mors getés .
La vëissiés un estor si mortel , Tante hanste fraindre , et tant escu tröer , Et tant hauberc desrompre et despaner , Tant pié , tant poing , tante teste voler , Frans et paiens a terre craventer , L'un mort sour l'autre trebuchier et verser .
Rois Ysorés fait sa gent rëuser , Que pour ses gens est dolans et irés .
Turc s'adoberent es loges et es trés , Mais Franc s'en sont si trés bien esprové , Avoec l'äie le roi de mäisté , Dis mil paiens lor ont le jour tüé , Et le moitié des Saisnes afolé .
Löëys a sa gent arraisoné : « Signour , » fait il , « trop poons ci ester : Ci voi venir paiens tous abrievés .
Bien l'avons fait , Dieus en soit aorés , Se nostre eskec poons laiens mener .
» Franchois s'escrïent : « Si soit com vous volés !
» En Paris rentrent et rengié et seré .
Grans fu l'eskés que il ont conquesté : Pain et vïande et char et vin et blé , Or et argent et destriers sejornés .
Rois Ysorés en est mout äirés , Mahomet jure , forment ert conperé , Car Löëy fera tout decoper .
Mais non fera , se Diex l'a destiné , Ains le covient a Guillaume parler .
Or sont un poi a aise en la cité .
Les portes font veroillier et fermer , Entour le vile font bien les murs horder , Et les grans pons a cäines lever , Que nus n'i puet ne issir ne entrer , Tant les destraint li fors rois Ysorés .
Ses escris fait et ses briés seeler , Sarrasins mande arrier en son regné , Quarante mile en fait par briés mander ; Mais ains qu'il viegnent erent Turc si mené Que tuit seront ocis et afolé , Com vous orrés , se il vous vient a gré .
Se Dieus garist dant Guillaume au cort nés , Mar i entrerent Sarrasin et Escler , Car dans Guillaumes pense bien de l'errer , Pour Löëy des paiens delivrer .
Mais or vous doi de Guillaume canter , Comment il vint ciés Bernart del fossé .
LXXXIX Vait s'en Guillaumes , li marchis Fierebrace , Passe les tertres et les bos et les marces , Il ne s'arreste por vent ne por orage .
« Diex , » dist Guillaumes , « qui tout le mont formastes , Conseilliés moi , biaus pere esperitables , Que vaintre puisse roi Ysoré l'aufage , Et delivrer Löëy de l'outrage , Crestïenté remaigne en son estage .
Se Damediex m'otroie par sa grace Que Ysoré puisse vaintre par armes , Jou revenrai arriere en l'ermitage , El grant desert en Provenche le large .
Jou n'i ruis mais issir de l'hermitage , Mais se Dieu plaist , qui Nöé mist en l'arce , De moi n'ert ja malvaise canchon faite .
A Deu servir userai mon ëage , Jou ne ruis mais tornoier ne combatre , Ne ja de moi n'ert malvaise retraite C'ainc träison fëisse en mon ëage .
» XC Vait s'en Guillaumes si come Dieus l'en maine , Passe les tertres , les vaus et les montaignes , De ses journees ne vous sai conte rendre .
Mout par desire vëir la gent grifaigne , Et qu'il en ait delivré douce France ; Pour Löëy li doelt li cuers el ventre .
Tant va li quens par bos et par campaignes Qu'il est venus droit el regne de France ; Trespasse Auchoirre et Lori et Estampes , Jusc'a Paris ne volt li quens atendre .
Venus i est droit a un diemenche , Trestot par nuit , sor son destrier aufaigne .
Mais en la vile ne porra il descendre , Par cha defors li convint ostel prendre .
XCI Tant a Guillaumes erré et esploitié , Et tant par est penés et travilliés , Qu'a Paris vint , sans plus de l'atargier , Un diemence quant il fu anuitié .
Ainc ne le sorent Sarrasin ne paien , Car il ne doutent nul homme desos ciel , Tant sont sëur , ne se daignent gaitier .
Et la dedens sont li auquant couchié , Et li pluisor ont sour le mur veillié .
Tant les destraignent li cuvert renoié Que laiens n'a serjant ne escuier , Ne nul bourgois , ne vaillant chevalier , Conte ne duc , castelain ne princhier , Qui n'ait paour de la teste a trenchier .
Li rois mëismes s'en est mout esmaiés , Car ne se set a nelui conseillier Comment il soit delivres des paiens , Ne tuit si home ne li püent aidier .
Sovent regrete Guillaume od le vis fier : « Hé !
gentieus quens , com sui pour vous iriés !
Se mon grant doel , sire quens , vëissiés , Ja ne fuissiés si parfont enbuissiés , Pour moi aidier , que vous n'en venissiés .
Se estes mors , ja mais n'en serai liés .
» Sovent se pasme li rois sour le plancié , Mout l'en confortent li baron chevalier .
« Signor baron , » dist Löëys li fiers , « Se dans Guillaumes fust et vis et haitiés , Ja Ysorés n'en fust si esragiés Ne si musars ne si outrequidiés Qu'il me venist a Paris assegier .
Or estevra douce France avillier , Crestïenté et no loi abaissier , Puis que mors est Guillaumes li guerriers .
» Adont plorerent maint baron chevalier , Tordent lor poins et font un doel plenier , Pleurent puceles et bacheler legier .
Mais il ne sevent la joie qui lor vient : Car dans Guillaumes a tant fait et coitié C'a la porte est venus sans delaier , Trestous armés de son hauberc doublier , L'espee chainte et le hiaume lacié .
Il s'arresta devant le pont premier , Trestous armés sour son corant destrier .
Voi le li gaite , si comence a hucher : « Vassaus , qui estes ?
nel me devés noier .
Nous venés vous ci endroit espiier ?
Traiés vous sus , sans point de l'atargier , Ou se chou non , par les iex de mon cief , Jou vous quit ja tel message envoier , Qui vous fera les deus costés percier .
Alés , paiens , Diex vous doinst encombrier !
Mandé avons Guillaume le guerrier , Par tans venra , tout serés escillié , Trop nos avés longement laidengiés .
» Ot le Guillaumes , si prist a lermoier , Mout belement l'en prist a araisnier : « Amis , biaus frere , jou sui uns crestïens , D'estrange terre sui ci uns saudoiers , A ceste guerre sui venus gaaignier Pour Löëy et secorre et aidier , Sarrasins voel ocire et detrencier .
» Et dist li gaite : « Mout savés bien plaidier !
Qués vis dëables nous porriés vous aidier ?
Encore avons tels cinc cens chevaliers , Trestous li pires vous en menroit loié , Et si nen osent monter sor lor destriers , Ne de la vile n'osent issir plain pié , Pour Ysoré , cui Diex doinst encombrier .
» Dist li quens : « Frere , entendés si m'oiés : On ne doit mie le povre home avillier , Car tels est povres d'avoir et de deniers Qui trés bien set ferir et caploier .
Li cuers d'un home vaut cent livres d'or mier , Car uns preudom en fait mil rehaitier , Et uns mauvais en fait mil trebucier , Par povres cuers sont gasté maint regnié .
Oevre la porte , lai le pont jus glacier , Jou voel aler la dedens herbergier .
» Et dist li gaite : « Ja n'i metrés le pié ; Rois Löëys , mes sires , est couciés , Et si m'a fait jurer et fïanchier Que n'i lairai entrer home sous ciel Trés la conplie desci à l'esclairier , Que messes erent cantees as mostiers .
» Ot le Guillaumes s'en est mout äiriés , Mout belement rapele le portier : « Lai moi ens , frere , Dieus te puist conseillier , Jou te donrai dis saus de mes deniers .
» Et cil respont : « De folie plaidiés , Jou nel feroie por les menbres trenchier .
Par la defors vos convient ostagier ; Mais por itant que estes crestïens Et que vous oi parler de Dieu del chiel Et que si bel avés a moi plaidié , Selonc mon sens vous vaudrai conseillier .
Ichi d'encoste , delés cest mur plenier , A un fossé qui gastés est et viés ; Uns povres hom est iluec herbergiés Qui porte buisce toute jor au marchié .
Un povre ostel a ilueques drechié , Car ne puet estre cha dedens herbergiés : Les povres gens sont de chaiens cachié , Por ce qu'il n'orent a boire n'a mengier .
Ci parent sont forment amenuisié , Afolé sont et mort et mehaignié : Mais cil est la en cel fossé muciés .
Quant de sa buisce a son col descargié Et ses faissiaus vendus por des deniers , Del pain acate et ce qu'il a mestier , Si s'en revient a son hostel couchier .
Alés iluec anuit mais herbergier .
» Et dist Guillaumes : « Mal faites et pecié Et mout grant honte , quant vous m'escarnissiés .
Lai moi laiens , se Dieus te puist aidier : Se chi me sevent Sarrasin et paien , Jou serai ja ocis et detrenciés .
» Et cil respont : « Par foi , je n'en puis nient , Car chi dedens ne meterés vo pié .
» Et dist li quens : « Tant sui jou plus iriés .
Or m'en rirai en mon päis arrier , Quant la dedens ne me lais herbergier .
» Li gaite l'ot , si l'en prist grant pitié , Dist a Guillaume : « Sire , un poi vos targiés , Vostre besoigne irai au roi nonchier .
» Et dist li quens : « Amis , vous ferés bien , Jou t'atendrai de gré et volentiers .
» A tant li gaite descendié del plancié , Jusc'al palais ne se vaut atargier .
XCII Vait s'en li gaite , s'est montés en la tor , Vient en la cambre Löëy son signor , A lui parole belement par amor : « Sire , » fait il , « pour Dieu le crëatour , Un chevalier a la fors a cel pont , Trestout armé sour un boin missaudor .
Ne sai dont est ne de quel region ; Saudoiers est , ce oi a sa raison .
Pour gaaignier vous vient faire secors , Et pour destruire les paiens orguillous , Si veut entrer cha dedens par amors .
» Dist Löëys : « Tu me sambles bricons !
Garde trés bien que chaiens ne viegne hom , Se tu ne sés et son estre et son non .
C'est une espie de Sarrasins felons .
Fui t'ent de chi , n'i fai arrestison , Garde la porte sour les ieus de ton front , Que chaiens n'entre chevaliers ne garchons , Ne uns ne autre , jusc'a demain au jor .
» Et dist li gaite « Vostre plaisir feron , Mais chou sera et peciés et dolors , Se au camp gist anuit mais cis frans hom .
Or s'en rira arriere en son roion , Ja mais , jou quit , ne revenra a vous .
» Et dist li rois : « N'en donroie un bouton !
Trop avons gent pour bien que nos faison .
Trestout le mont ne pris un esperon , Quant j'ai perdu Guillaume le baron .
Cil me vengast d'Ysoré l'Arragon ; Mais perdu l'ai , s'en ai au cuer frichon , Or en perdrai ma terre et mon roion .
» A tant se met li gaite ens el retour , Vient a la porte si puie contremont , Dist a Guillaume sans nule arrestison : « Rois Loëys vos a mandé par non , N'i enterrés , ne vous ne nus del mont , Jusc'a demain que parra li clers jours ; S'il vous connoist , si enterrés adont .
» Et dist Guillaumes : « N'en puis mais , amis dous .
Or m'en rirai arriere trestos sous .
» A tant s'en torne dans Guillaumes li prous , Pour Löëy a au cuer grant irour , Que tant par est pour paiens angoissous .
XCIII Vait s'ent Guillaumes , au gaite a congié pris , Si le comande au roi de paradis .
En petit d'eure ne sot que il devint , Quide qu'il voist arriere en son päis .
Li quens Guillaumes a tost son tour repris , Par une haie , lés un gasté cemin , Ainc ne le sorent paien ne Sarrasin .
El fossé entre , qui fu viés et antis , Tant a erré Guillaumes li marchis Qu'a la maison Bernart del fossé vint , Si com li gaite li avoit bien apris .
Vint a l'ostel , si le vit si petit Qu'il s'en esmaie , pour verté le vous di .
« Dieus , » dist Guillaumes , « quels osteus est ce chi ?
Jou n'i porroie ne entrer ne gesir ; Ainc mais nus hom si povre hostel ne vit .
» Il vient a l'uis , del ceval descendi , Si a parlé belement et seri : « Hom de laiens , pour Dieu , parole a mi !
Pour l'amor Dieu , qui onques ne menti , Herberge moi la dedens un petit .
» Mais li boins hom estoit ja endormis , De fais porter ert lassés et debris .
Il sailli sus , tantost come il l'öi , A l'uis s'en vient corant tos esbahis , Tous soumilleus a araisnier le prist : « Qui est che la ?
» dist il , « por saint Denis ; Ne sai se c'est malfés ne antecris Qui a ceste eure me vient ci estormir .
Se tu es leres , por folie venis , Jou n'ai deniers ne mais un parisi ; Se tu avoies trestout mon avoir pris , Ja n'en seroies plus rices le matin : De tous avoirs , par le cors saint Geri , N'ai jou vaillant mie quinse angevins .
» Od le Guillaumes , mout grans pités l'en prist ; Mout belement li quens li respondi : « Ne sui pas leres , freres , se Dieus m'äit , Ne ne te puet de moi nus max venir .
Soldoiers sui d'un estrange päis , Pour ceste guerre estoie venus chi , Mais jou ne puis entrer dedens Paris ; Herberge moi , se te plaist , avoec ti , Encor t'estra bien rendu , se jou vif .
» Ot le Bernars , tantost son huis ovri ; Il vit le conte si grant et si furni , Graignor de lui bien trois piés et demi .
Quant il le vit armé et fervesti , Li cuers li tramble et li sans li fremi , De la paor a la terre s'assist .
Le conte apele et belement li dist : « Sire , » dist il , « pour amor Dieu , merci , Vous ne porriés en mon hostel gesir ; Et ou girroit vos destriers arrabis ?
Sainte Marie , qui vous amena chi ?
Ainc en cest siecle si grant home ne vi ; De vous , biaus sire , sui trestous esbahis .
» Od le Guillaumes , s'en a geté un ris .
XCIV Li quens Guillaumes a chelui escouté Qui pour lui est si forment esfreé .
Bernars l'esgarde environ de tos lés , Et son hauberc et son helme gemmé , Le grant espee qui li pent au costé : De la paour n'osa un mot souner .
Dist li quens : « Frere , ne vous espaentés , Herbergiés moi , por sainte carité , Car par moi , frere , nisun mal n'averés .
» Dist Bernars : « Sire , petis est li ostés .
Et dist li quens : « Dieus en puet bien penser : Dieus , » dist Guillaumes , « par vo sainte bonté , S'onques fis cose qui vous venist a gré , Faites le tel que j'i puisse osteler .
» Vient a le pasne li marcis au cort nés , A une espaule le prent a souslever , Et Dieus i a pour le boin conte ouvré : Li sieus abaisse , si hauce li ostés , Grans quinse piés eslargist li costés , Si que li quens i puet de plain entrer Et li cevaus ricement establer .
Voi le Bernars s'en fu tous esfreés , N'ose mot dire , le conte a regardé , Au piét li ciet , a lui s'est aclinés : « Sire , dist il , « pour Dieu de mäisté , Estes vous sains , ou vous estes faés ?
» « Amis , biaus frere , » dist Guillaumes li ber , « Ains l'a fait Dieus par sa grant pöesté ; Or me pués tu ricement osteler .
» Dist Bernars : « Sire , ja a moi n'en parlés , L'osteus est vostres , faites vos volentés , Vostre talent et vo boin comandés , Car jou ferai tout ce que vous vaurés .
» En l'ostel entre , ne s'est plus arrestés , Le ceval ont d'une part establé ; Mais Bernars n'a ne forrage ne blé , Orge n'avaine ne nule herbe de pré .
« Diex , » dist Guillaumes , « ci a mout povre ostel ; Ainc en ma vie ne vi si esgaré .
» Le lit Bernart a li quens esgardé , N'i a linchoel , kieute ne drap ouvré ; Chou que Bernars ot le jour endossé , Chou a la nuit , car il nen avoit el .
Un poi avoit de flekiere assamblé , La se couchoit , quant il avoit soupé .
Povres hom fu , car tout ot alöé , La guerre l'ot malement destravé , Morte ert sa feme , si enfant autretel , N'avoit que prendre ne autrui que doner , Fors chou qu'il ot a faisselles porter : De chou se vit assés a poverté .
N'avoit vaiscel , saciés par verité , Fors un pochon pour ses pois bäiner ; Une escüele ne plus n'avoit li ber , Et s'aportoit de l'aighe en un ploumé .
Le conte äide mout bien a desarmer , Desour son lit a son hauberc geté , A un postel pent le branc aceré Et le vert hiaume qui tant fait a löer .
Ou voit le conte si l'en a apelé : « Sire , » fait il , « pour Dieu ne me celés : Vos cevaus est , jou quit , mout esraés , Ainc mais ne vi si grant en cest regné , Grant paour ai n'abace mon hostel .
» Et dist Guillaumes : « Amis , ne vous doutés .
Mais or me dites , avons nous que souper ?
» Et dist Bernars : « Par Dieu de mäisté , Un poi de pain aiqui me fu remés ; L'une moitié en ai anuit usé , L'autre servoie le matin au disner : Ce vous donrai , se prendre le volés , Si ne m'avrai demain dont desjuner , Ains m'estevra jusc'au soir consieurrer .
» Od le Guillaumes s'en a mout grant pité : « Frere , » dist il , « cinc cens mercis et grés ; Mais s'or pooies dedens Paris entrer Por des vïandes et del vin aporter , Jou vous donroie deniers a grant plenté .
» Dist Bernars : « Sire , jou irai , se volés ; Al gaite irai savoir et demander Se jou porroie par son congié entrer .
» « Diex , » dist Guillaumes , « frere , con tu es ber !
Or i va dont , Diex te puist ramener .
» Li quens li doune de ses deniers assés , Tant que cent saus en i ot tous contés .
Dist li quens : « Frere , coment es tu només ?
» Sire , j'ai non Bernars , cil del fossé ; Jou fui ja , certes , de grant parage nés , Mais par poverte sui tous desbaretés , Ne jou ne voel par les huis demander .
» Od le Guillaumes s'a del cuer souspiré ; « Frere , » dist il , « or tost , si vous hastés !
Mais jou vous pri sour totes amistés Que vous de moi a home n'en parlés .
Et cil respont : « Si com vous commandés .
» A tant s'en torne Bernars sans demorer , Pour des vïandes et del vin acater .
XCV Vait s'ent Bernars , li preus et li gentis , Vient a la porte belement et seri , La gaite huce si l'a a raison mis : « Lai moi laiens , » dist Bernars , « mes amis !
» « Qui estes vous ?
» li gaite respondi .
« Jou sui Bernars del fossé , jou vous di .
» Et quel dïable avés ore cha quis ?
» « Jou voel aler la dedens en Paris .
» « N'i enterrés , se Damediex m'äit , Jusqu'a demain , que li jors ert claris .
Encor serons , jou quit , par vous honi , Et jour et nuit faites no porte ovrir .
» Et dist Bernars : « Ne t'en coreche si , Oevre la porte , lai jus le pont venir !
Jou te donrai cinc saus de parisis .
» Li gaite l'ot , s'en a geté un ris : « Bernars , » dist il , « jou quit tu m'as menti ; Quel vif dïable t'ont ore si chieri ?
Mais toutesvoies m'en irai jus a ti , Et se jou n'ai les cinc saus que tu dis , N'i enterras devant an et demi .
» La porte ovri , ne le mist en oubli .
Bernars li doune cinc saus sans contredit , Et cil les prent , qui joians en devint .
« Frere , » dist il , « va au Pere et au Fil , Or vous est prés l'alers et li venirs , Tout a vos boins , sans nisun contredit ; Or mais porrés et entrer et issir .
» Et dist Bernars : « Frere , vostre merchi .
» Bernars s'en vait la dedens en la cit , Vers Petit Pont acuelli son cemin .
Mais or oiés com Bernars se contint : Capons acate et ploviers et pertris , Pain buleté , del poivre et del comin , Ne la candoile ne mist mie en oubli , Claus de girofle et poires de gardin , Fain et avaine au boin destrier de pris .
Un sac acate , ou la provende mist , Un grant boucel ou ens il mist son vin , Et des vïandes a son giron farsi .
Ainc n'i trova vïande a son plaisir Dont n'acatast , par verté le vous di ; Et un hanap acata il ausi .
Et d'escüeles fu povrement garnis , Il n'en avoit que une en son porpris Une paiele acata , ce m'est vis .
A tant s'en torne , mout fu bien aemplis , Bien fu hourdés , onques mais ne fu si ; Jusc'a la porte ne mist il onques fin , Et cil li oevre qui l'argent en ot pris .
Et dist li gaite : « Bernars , por saint Denis , Que feras tu de chou qu'en portes chi ?
» Et dist Bernars : « Jou le t'avrai ja dit : Jusc'a huit jors m'en sui jou bien garnis .
Jou trovai ier dis saus en mon chemin , Ses ai tous mis et en pain et en vin ; Pour chou l'ai fait que on nes me tolist .
» Et dist li gaite : « Par mon cief , bien fesis !
Or va a Dieu , qui te puist benëir , Ja mais nen eres jour destorbés par mi .
» Et dans Bernars son errer acuelli ; Tant a erré tout le fossé anti , Si est cargiés , qu'a grant paine va il , Mais la grant joie li faisoit soustenir .
Jusc'a l'ostel n'en prist il onques fin , Quant il vint près , un petit s'estoussi .
Li quens Guillaumes maintenant l'entendi : « Dieus , » dist Guillaumes au cort nés li marcis , « Chou est mes hostes , que bien puist il venir !
» XCVI A son hostel vient Bernars del fossé , Entra en l'uis , si a tout destoursé .
Li quens Guillaumes au corage aduré Brise la busce volontiers et de gré , Le fu atise , mais ne l'ose soufler , Car il cremoit sa grant barbe alumer Et ses gernons , qu'il ot encercelés .
Voit le Bernars , s'en a mout grant pité : « Sire , » dist il , « pour Dieu , car vous levés , Traiés arriere et si vous reposés , Car forment estes travilliés et penés , Si me laissiés covenir del soufler , Jou quit ja bien un mengier atorner .
Mais cele avaine qui'st en cel sac prendés , Et de cel fain , dont il i a plenté , Si en donés vo destrier a vo gré .
Ne l'en donroie pour quatorse cités : Se Diex m'äit , jou n'i os abiter , Car ja m'aroit mengié et estranglé .
» Et dist Guillaumes : « Bernars , mout es senés .
» Li gentieus quens et Bernars del fossé Ont tant la nuit lor mengier atorné Que il par fu et quis et aprestés .
En l'escüele ont le poivre triulé , Car de mortier n'i ot onques parlé .
Entre Bernart et Guillaume au court nés A la paiele sont andoi atelé : Ainc li marchis ne se volt desevrer .
Il ont ensamble but et mengié assés ; Ainc n'i ot nape , c'est fine vérités , Mais luminaire i ont a grant plenté , Et d'itant fu Guillaumes honorés .
Burent del vin , si sont au fu caufé , Et Bernars a Guillaume conforté : « Sire , » dist il , « pour Dieu de mäisté , Prendés en grace ce que avoir pöés ; Se Diex m'äit , jou nel puis amender .
» Et dist Guillaumes : « Jou le preng mout en gré .
» Après mengier s'est Bernars sus levés , Ses deus mains jointes s'en a Dieu aoré « Dieus , » dist Bernars , « con sui boins ëurés Que si boin oste m'avés anuit douné .
Bien a set ans acomplis et passés Que jou ne fui ausi bien conreés .
» Tant i avoit de vïande remés , Quatre bouvier en fuissent saolé ; Bernars le cuelle , qui bien le veut garder .
Li quens se lieve si a Dieu mercïé , Prent le hanap si a del vin versé , Bernart le puire si dist : « Ostes , buvés !
» Et cil en but , puis si l'a encliné .
Dist li quens : « Frere , dites moi verité D'un poi d'affaire que vous voel demander .
» Dist Bernars : « Sire , bien sai que vous volés .
Vous me cargastes cent saus , bien le savés ; Bien les savrai de cief en cief conter , Par saint Denis , n'en iert deniers celés .
Jou ne pooie dedens Paris entrer , Li gaite en ot cinc saus , par saint Omer !
Or m'abandone le venir et l'aler .
Puis acatai tout chou que mestiers ert , Fain et avaine et pain et vin et sel Et la vïande que chi vëu avés ; Nis les vaisciaus en ai jou acatés , Cest sac mëisme que j'ai chi aporté , Et le commin et le poivre autretel , Et les candoiles dont avés le clarté .
Toutes les pieces ne sai mie nonbrer , Mais tant i ai de vos deniers boutés , Que cha que la , que en un que en el , Jusc'a vint saus en ai jou alöé , Et quatre livres me sont ichi remés .
Vés les chi , sire !
tenés si les gardés ; Onques a mains ne m'en poi escaper .
» Ot le Guillaumes s'en a un ris geté : « Bernars , » dist il , « tout chou laissiés ester , Que , par la foi que doi saint Honeré , Ainc cis afaires ne me vint en pensé Ne des deniers ne m'estoie apensés , D'une autre cose te voloie aparler .
Se tu les as , si pense del garder , Ja , se Dieu plaist , un ne m'en renderés , Aidiés vous ent , et cauciés et vestés !
Ains vous quidoie avoir a saure assés , Ainc mais ne fui pour si poi ostelés , Nes reprendroie pour mil livres d'or cler .
» Od le Bernars , li cuers li est levés , Devant les piés le conte est aclinés , Si li embrache le cauche et le soller : « Dieus le te mire , gentieus hom honerés , Mais jou quit bien qu'encore me gabés .
» Od le Guillaumes si en a ris assés : « Non fais , » dist il , « par sainte carité !
» Ja mais par moi , se Dieu plaist , nes perdrés .
» « Hé !
Dieus äie , » dist Bernars del fossé , « Hier main fui povres , or sui rices clamés .
Or demorront li faiscel a porter !
Teus me tient vil en ceste povreté Qui dès or mais m'avera en chierté .
» Lors prent le vin , el hanap l'a versé , Au conte en doune par mout grant amisté ; Li quens le prist par boine volenté .
Quant il ont but , au fu se sont caufé .
Dist li quens « Frere , me sariés vous conter De ceste guerre qui si vous a grevé , Par quel maniere vous assaut Ysorés ?
» Dist Bernars : « Sire , dirai vous verité .
Cascun matin , quant li solaus apert , S'en vient tous seus a la porte crïer : 'Issiés cha fors , venés a moi capler !
'Mais il par est si fort desmesurés Qu'il a nos gens si fort espaentés , N'i a si cointe qui ost a lui jouster ; Li rois mëismes en est tous esfreés .
» Dist li quens : « Frere , foi que vous me devés , Porrai le jou auques tempre trover ?
» Et dist Bernars : « Öil , se vous volés , Mien entïent , ains qu'il soit ajorné .
Jou l'oc sovent a la porte hurter , Mais ne me daigne touchier ne adeser , Quant il me voit et venir et aler .
» « Dieus , » dist Guillaumes , « par la toie bonté , Otroie moi que le puisse encontrer , Si que la guerre puisse toute affiner Et essauchier sainte crestïenté ; Par tel maniere puisse cest camp outrer Qu'en mon habit puisse encor retorner .
- Ostes , » dist il , « savés que vous ferés ?
Un poi m'estuet dormir et reposer , Mais jou vous pri , si chier que vos m'avés , Esvilliés moi quant le paien öés .
» Dist Bernars : « Sire , assëur vous dormés : Garderai vous , ja mar en douterés .
» Quant ot Guillaumes son ceval atourné , Il s'endormi jouste le fu söef ; Bernars li preus le prent a tastoner .
Mais mout petit a iluec sejorné , Quant il l'estut fervestir et armer .
S'or le sëussent laiens en la cité , Ja fust li ostes Bernart bien revidés , Mais il nel sevent , tant par fu bien celé .
A tant es vous le paien Ysoré : Une grant lieue ains qu'il fust ajorné , Ses Sarrasins fait armer en lor trés .
« Signor , » fait il , « chi endroit m'atendés , Se j'ai mestier , secorre me venés .
Se jou pooie Löëy atraper , Jou li volroie tous les menbres colper .
Anuit sonjoie , ne vos quier a celer , Que laiens ert Guillaumes au cort nés , Si se venoit contre moi esprover ; Or i vois jou pour mon songe averer .
» Sarrasin l'ont a Mahon comandé , Qui le ramaint hailiegre et en santé .
Li Turs s'en va pour son mal encontrer , Par force quide destruire la cité .
Jusc'a la porte ne s'est mie arestés , A haute vois comencha a crïer : « Rois Löëys , tu aies mal dehé , Se tu ne viens cha fors a moi jouster .
» Bernars l'öi , li sans li est müés , Guillaume esveille coiement et söef : « Sire , » dist il , « pour sainte carité , Ja est venus li paiens Ysorés .
» « Dieus , » dist Guillaumes , « tu soies aorés !
» Il sailli sus , s'a l'auberc endossé , Bernars li lace son vert helme gemmé , Et li quens chainst le branc a son costé .
Au ceval vint si l'a estroit changlé , De laiens ist , s'est es archons montés , S'ot le paien mout grant friente mener .
« Dieus , » dist Guillaumes , « con cis glous est dervés ; Sainte Marie , et car me secorés !
» Dist Bernars : « Sire , se vous le comandés , G'irai od vous , foi que doi Damedé !
» « Nenil , » dist il , « frere , vous n'i venrés !
De vo service vous rench mercis et grés , De vostre amor et de vo boin hostel ; Se jou vif longes , grant preu i averés .
» Dist Bernars : « Sire , a Damedieu alés !
Grant paour ai de vous , si m'äit Dés .
Ja mais , jou quit , sire , ne revenrés , Car cis paiens est trop desmesurés , S'il vous ocit , g'en serai mout torblés .
» Lors commencha tenrement a plorer , Ses poins detort si a forment crïé .
Et dist Guillaumes : « Frere , ne vous doutés ; Jou revenrai , se Diex l'a destiné .
» A icest mot a le ceval hurté Des esperons par andeus les costés , Et il li saut quinse piés mesurés .
XCVII Le ceval broche li marcis Fierebrace , Mais il n'avait a son col point de targe , Mais en son poing tenoit l'espee traite .
Vers Ysoré s'en vient par ire faite , Ou qu'il le voit fierement l'en araisne : « Cuivers , di va , li cors Dieu mal te face !
Laisse dormir Löëy en sa sale !
Quant cha venis , mout fesis grant outrage ; Se jou vif auques , certes mar i entrastes .
Se Dieus garist et mon cors et mes armes , Jou te taurai le cief sour les espaules .
Tu as trop fait as Franchois grant damage , Quant tu a force es entrés en lor marces , Les gens destruites , les abëies arses , Et en Paris as mis le roi en gave .
Che poise moi , foi que jou doi saint Blaive !
Quant cha venis , ne te tieng mie a sage : Mais , se Dieu plaist , ja ert vengance faite .
» Ysorés l'ot , mais ne li en est gaires .
A son col tient li glous une grant hace , Li trenchans ot un pié et demie aune , Quanque il ot ne prise une maaille , Mout fierement a arraisniét Guillaume : « Qui es tu ?
va , Mahomet mal te face !
Qui t'envoia a moi on ceste place ?
» Et dist li quens : « Jou i ving pour combatre .
» Dist Ysorés : « Que vaura ta bataille ?
Se de teus houmes i avoit vint et quatre , Ses ochirroie ains que crevast li aube .
» « Diex , » dist Guillaumes , « com cis Sarrasins plaide !
Que quier jou ci , quant jou ne m'i assaie ?
Aler m'en voel ains que li solaus raie , Car ne voel pas que Löëys m'i sace .
Se cis est mors , perdu erent li autre .
» Dist au paien : « Tu es mout deputaire !
Petit me prises , et jou ne te pris gaires .
Jou te desfi , des ore mais te gaite !
» A icest mot vers le paien s'eslaisse .
Voi le Ysorés , a poi qu'il n'en esrage , La hace tint , a ses deus mains le hauce , Fiert ent le conte , que mie ne l'espargne , Amont el hiaume , que trestot li enbare .
Jus en abat et berils et topasces , Mais de la coiffe ne pot il trenchier maille ; Li cos fu grans qui contreval li glace .
« Diex , » dist li quens , « com chis cuvers me haste !
Se de tels cos me donast hui mais gaires , Mais ne venroie arriere en l'ermitage .
Mais se jou puis esploitier , par saint Jake , Ja li donrai tel cop parmi ses armes , Fors ert li fers , se li aciers nel passe .
» Li quens le coite , qui de ferir se haste , Grant cop li doune sour l'elme de Cartage , Que contre terre les pierres en avale .
Li Turs trestorne , et li espee glace , Li brans descent contreval les espaules , Li quens le tient , qui sa force i amasse , La vielle broigne li desront et deslace : S'ataint l'ëust li quens a plaine brache , Après cel cop n'i covenist nul autre .
Dist Ysorés : « Chevaliers , tu m'atastes .
De quel päis t'ont amené dïable ?
Cil de Paris n'ont pas tel vasselage , Lor branc d'achier ne trencent ne ne taillent Con fait li tiens , ne sai quel te celaisse .
As caus douner sambles tu del lignage Des Nerbonois , qui tante honte ont faite ; Jou quit tu es del parage Guillaume , Qui seus venis contre moi en bataille .
» Lors li cort sus , durement le manace , Mahomet jure qu'il li fera contraire .
La gaite estoit sour la porte en l'estage , Les cos öi qu'il ont feru en taske ; Dist a nos Frans : « Paien , voir , se combatent !
» Et cil respondent : « Dehait ait qui en caille ; Car fuissent il tout pendu a un arbre !
» Mais li marcis et Ysorés l'aufage Par mautalent fierement se rassalent ; Ne demorra , s'avra li uns damage .
XCVIII Rois Ysorés tint le hace trenchant , Vers dant Guillaume est venus tost corant , Ferir le quide sour son hiaume luisant .
Li quens se haste si le feri avant , A l'escremie li doune en retraiant , Ens el caon li a assis le branc , Les mailles trence del hauberc jaserant , Ainc arme nule ne li valut un gant , Le col li trence ausi con d'un enfant .
Puis prent la teste a tout l'elme luisant , Ainc n'en vaut plus porter ne tant ne quant , Le cors laissa a tere tout sanglant Et sa grant hace encoste lui gisant .
Li quens s'en torne , Dieu en va gratïant De cele honor qu'il li a fait si grant , Car or set bien Guillaumes li vaillans Que Sarrasin n'i aront mais garant .
A l'ostel vient , la ou Bernars l'atent ; Voit le Bernars , Dieu en va merchiant , Il coert encontre et par l'estrier le prent « Sire , » dist il , « bien soiés vous venant !
Estes vous sains ?
ne me celés noiant .
» « Oie , biaus ostes , merci Dieu le poissant .
» Bernars quidoit qu'il descendist errant , Mais li quens vait autre cose pensant .
Dist li quens : « Frere , or oiés mon samblant : Jou m'en irai , au cors Dieu vous commant ; Vés chi la teste Ysoré le tirant .
Tien , si le garde , jou t'en fach le present ; Tu i avras grant preu , mien entïent .
Senpres au jour , parson l'aube aparant , Ou après prime , ou a none sonant , Quant le savra Löëys et si Franc , Il s'en istront sor les cevax corans , Desi a l'ost iront esperonant , Tuit erent mort Sarrasin et Persant , Grans ert l'eskés , ce saciés vraiement .
Quant il s'iront a Paris retornant , Li qués que soit s'ira au roi vantant Que il a mort Ysoré le tirant .
Et tu iras belement escoutant : Se nus s'en vant , si le desment errant .
Et il t'iront a merveille esgardant , De toutes pars t'iront mout laidengant , Au roi diront que n'en sés tant ne quant .
Et tu lor mostre la teste maintenant , C'ert la provance que t'en feras crëant , Si te fera li rois rice manant .
Et si sai bien qu'il t'iront demandant De maintes pars et arriere et avant : 'Qui chou a fait ?
Ainc ne fus si vaillans !
'Tant come pués , lor va tos jors celant .
» Dist Bernars : « Sire , pour Dieu le roiamant , Et se li rois me va trop destraignant , Que de mon cors me voist trop agrevant , Que dirai - jou ?
Enseigniés moi coment Jou m'en porrai partir par avenant , Et qui porrai atraire a mon garant .
Car jou sai bien c'on me fera dolant , Se jou n'en puis le voir metre en avant .
» Od le Guillaumes , mout grans pitiés l'en prent ; Lors li a dit belement en oiant : « Frere , » dist il , « par Dieu le tot poissant , Jou nel vauroie por un mui de besans Que vos por moi fuissiés mis a torment ; Or vous dirai trestout mon covenant .
» XCIX Dist li marcis : « Entendés ma sanblance !
Se Löëys vous destraint et tormente , Pour voir li dites , sans nule demorance , Que ce a fait dans Guillaumes d'Orenge , Qui cha en vint des desers de Provence Pour essauchier la corone de France .
Et si li di , sans nule demorance , Od toi m'estut herbegerie prendre , Que jou ne poi dedens Paris descendre .
Or m'en revois faire ma penitanche .
Et di le roi que li miens cors li mande , Par cele foi qu'en moi et lui est grande , Que bien te face et doinst itele rente Dont tu te vives a honor en son regne : Honor m'as faite , si voel qu'il le te rende .
Et si li di a toutes ces enseignes Que il me vint en Palerne deffendre Et me geta de la prison pullente , Il et Landris , de France li cataignes .
Et quant li rois m'ot faite delivrance , Il s'en revint en la terre de France ; Et jou n'i vouch avoec aus plus atendre , Ains m'en ralai en Provence la grande .
» Dist Bernars : « Sire , ci a boines enseignes .
» Adont s'en va li quens sans demorance , A Damedieu le suen oste commande ; Bernars en pleure et fait ciere dolente .
Vait s'ent li quens sour son ceval d'Espaigne , Passe les tertres et les puis et les plaignes , Saint Gratiien ala ses armes rendre .
C De dant Guillaume un petit vous lairons , Quant lieus sera , bien vos en redirons .
De Löëy vous recomencerons , Et des barons qui dedens Paris sont .
Li solaus lieve , si esclarchist li jours , Et Sarrasin sont en mout grant freor .
Dist l'uns a l'autre belement , a bas sons : « Par Mahomet , trop ichi demorons , Que ne savons noient de no signor ; Trop a or fait Ysorés lonc sejor .
Je quit mors est Ysorés l'Esclavons : Alons savoir que chou est ne que non .
» Cele part hurtent a coite d'esperon , Mort le troverent gisant sour le sablon , Trestout sans teste gisoit mors l'Esclavons .
La öissiés de Turs grant plorison , Lor puins detorgent s'ont lor cevax derous , Pasmé en chïent set mile des archons .
Sovent maudïent Tervagant et Mahon : « Ysorés sire , chi a trop grant dolor !
Que feront ore vo prince et vo contor ?
Ja en vo terre mais ne retornerons .
» As tentes vient mout tost ceste raisons Que mors estoit Ysorés l'Arragons .
Lors fisent doel , ainc n'öistes grignor : Il le regretent entour et environ .
Au cors en vienent poignant tout a bandon Tels trente mile , qui si effreé sont Qu'a paines sevent dire n'öil ne non .
Franc les esgardent , qui estoient au pont , Voient le doel que li Sarrasin font .
A Löëy maintenant le dist on , Et Löëys n'i fait arestison , Ains fait ses gens tous prendre lor ados .
As armes keurent et Franc et Borghignon Et Löerenc et Flamenc et Breton , Plus de dis mile s'en issent de randon Parmi la porte , laciés les confanons , Et Löëys devant el premier front .
Vers Sarrasins hurtent a esperons , Löëys crie : « Monjoie le Karlon !
» Es Turs se fierent par grant aatison , Tant en ocïent , n'est se merveille non .
Ainc de paiens n'i ot deffention , Esbahi sont con ce fuissent mouton , En fuies tornent par haies , par buissons , Cha chent , cha mil , pour avoir garison .
Plus de dis mile envers Saine s'en vont Qui se ferirent en l'aighe de paor ; L'aighe fu rade et li gués trop parfons , Tuit i noierent li encrieme felon , De Saine boire ont trop grant livrison .
Et cil qui fuient par tertres et par mons , Tout sont ocis ou mené en prison .
Ne vous en ruis alongier le canchon , Car plus i ot que nous ne vous disons : Tout sont destruit li Sarrasin felon .
Franchois saisirent et trés et pavillons , Escrins et coffres et males et mangons , Cevaus et muls , pailes et siglatons , De tel eskek n'öi parler nus hom .
Ainc ne laissierent la defors se poi non , En Paris entrent , ou il ot joie mout , L'eskec departent sans noise et sans tenchon .
Ainc en Paris n'ot si povre garchon , Home ne feme ne petit enfanchon , N'ait de gaaig et plenté et fuison ; Li rois mëismes en ot tout a son boin .
Il et si home monterent el doignon ; Dist Löëys : « Mout m'esmerveil , baron , Que n'ai vëu Ysoré l'aumachor .
Se jou savoie qui mort l'a en l'estor , Jou li donroie mil livres de mangons .
» Lors saut avant uns cousins Guenelon , En toute France n'ot plus losengeor .
Devant le roi se met a genillons : Il tint la teste de Matamart le blont , Niés Ysoré et cousins Synagon .
« Sire , » dist il , « entendés ma raison : Jou l'ai ocis , la provance en moustron Vés chi la teste que vous en aporton .
» Li rois l'esgarde et li Franchois trestout , La teste esgardent , le vis et le menton , Lait et hisdeus , plat nés et les dens lons , Rousse ot le barbe et esfroncié le front .
Dïent Franchois : « Cist sambla bien felon ; Cil qui l'a mort doit avoir riche don .
» Mais jusc'a poi orront autre raison , Car Bernars est entrés en la maison , En sa capete , si come povres hom ; La teste avoit a tout l'elme roont , Estroitement l'ot mise en son giron .
Parmi la gent s'en vient a demuchon , Desci au roi n'i fist arrestison , Vient a Foucart si le prent par le poing : « Levés sus , maistres , jou vous tieng por bricon !
Car d'Ysoré ne savés ol ne non , N'ainc nel touchastes de fust ne de baston , Ne ce n'est pas la teste a l'Esclavon .
Jou sai mout bien qui en prist vengison , Qu'en mon hostel jut ersoir uns frans hom , Orains l'ocist ains que parust li jors ; J'en ai la teste , qui qu'en poist ne qui non : De vo vantise avés mal caperon !
» Franc l'esgarderent come ce fust uns ors , Si le dessachent entour et environ : « Or cha la teste !
» font il , « moustrés le nous !
Se le veons , mout bien le conistrons .
» De toutes pars le porsacierent mout ; Dist Löëys : « Par le cors saint Fagon , Il n'a chaiens home de tel valor Que , s'il faisoit a Bernart desraison , Ne le fëisse pendre come un larron !
» Tout coi le laissent por iceste raison .
CI Bernars estoit en la sale voltie , Et Löëys li comencha a dire : « Moustre le chief , se Dieus te benëie .
» Et dist Bernars : « Volentiers , biaus dos sire .
» La teste moustre en l'elme de Pavie : A cercles d'or ert li helmes bien rices , Pierres i ot , rubrins et crisolites , El nasel ot une esmeraude mise , Par nuit oscure reluist et reflambie .
El cercle d'or sont les letres assises Que ce estoit Ysoré de Coninbre .
Li rois le voit , si a les letres lites .
Puis prent l'autre elme , s'a les letres coisies , Que cil Foucars li ot mis en baillie .
Li rois les lut , si comencha a rire : Es letres troeve , si come j'oï dire , Que chou estoit Matamart de Luitise , Niés Ysoré qui les autres justice .
Dist a Foucart : « Vuidiés ma manandie ; Trop vous vantés de vo chevalerie !
» Et cil s'en va tous honteus et plains d'ire .
La teste au roi tint Löëys li sire , Franchois l'esgardent , lor entente i ont mise , La teste osterent del helme qui brunie , Sa face esgardent qu'il ot bele et alise , Les ceveus crespes et la crine drechie , Les grenons blans et la barbe florie , Le nés ot droit , la bouce bien assise , Grant le vïaire et amples les narines , Haut front et plain , la face colorie .
Dïent Franchois : « Cist samble bien haus prince .
» Et dist li rois : « Bernars , ne celer mie Quel te dona , por les sains que on prie !
Se tu dis voir , manans eres et rices , Et se tu mens , par les sains de Polise , Jou te ferai desmenbrer et ochirre .
» Et dist Bernars : « Ne vous en dirai mie !
» Od le li rois , mout forment s'en äire , Prendre le fait li rois a sa maisnie , Enpur les braies a un postel le lïent .
Et dist Bernars : « Ci a grant dïablie , Quant pour bien dire me fait on tel hascie .
» Et dist li rois « Par le cors saint Denise , Se n'en dis voir , ja perderas la vie !
» Et dist Bernars : « C'est vo force , biaus sire !
Jou le dirai anchois que on m'ochie ; As vis dïables soit ore tel justice !
» Li rois l'entent , ne puet müer ne rie ; Bernart desloient , as piés le roi l'assisent Et de ses dras tantost le revestirent Bernars se dreche , oiant trestous s'escrie , Que bien l'öirent par la sale voltie : « Rois , » dist Bernars , « se Diex me benëie , Et par la foi que doi sainte Marie , Et par les fons ou jou pris baptestire , Che fist Guillaumes au cort nés li nobiles , Qui Ysoré a la teste trenchie , Iceste guerre vous a si alegie .
Or vous a bien la deserte païe Que a Palerne fesistes lui , biaus sire , Quant par vo force l'en getastes delivre .
Pour vous aidier ot les armes saisies Et issi fors de sa grant desertine , Pour la corone , que ne fust abaissie .
Or vous a bien vostre guerre finie .
Ier nuit i vint , quant la nuis fu serie , Trestous armés el destrier de Surie ; Mais il ne pot entrer en ceste vile , En mon hostel prist sa herbergerie .
Mais ma maison par estoit si petite , Quant il i vint , qu'il n'i pot entrer mie ; Et Dieus le m'ot por lui bien engrangie , C'ore i serroient de chevalier bien quinse .
Li quens s'en va , qui Diex soit en äie , En son desert revoldra estre hermite , Ja mais ne quide avoir broigne vestie .
» Li rois l'entent , li cuers li atenrie , Pleure des ieus et de son cuer sospire , Bernart acole par mout grant druerie .
Toute la sale fu dont si amüie , N'i a celui qui un tout seul mot die ; De chou qu'il öent trestout s'en esbahirent .
CII Dist Bernars « Sire , or vous ai jou dit voir , Par icel Dieu qui haut siet et lonc voit .
Jou crëantai au conte par ma foi Que cel present aporteroie a toi , Car par le foi , sire , que jou vous doi , Ne rovaisse estre chaiens entrés des mois .
Et li marchis me dona grant avoir , Bien quatre livres me dona il ersoir , Dont jou puis faire , biaus sire , mon voloir .
Mais il vous mande , par le Dieu ou je croi , Que vous tel cose me donés orendroit , Por soie amor , dont auques miex me soit , Ou tele rente que jou puisse tenoir .
A ces enseignes le te mande , biaus rois , Quant il parti a Palerne de toi , Qu'il s'en rala en Provence manoir , Onques nus hom ne s'en ala od soi , Ne n'en porta ne or mier ne avoir .
» Et dist li rois : « Par mon cief , tu dis voir !
Bernars amis , sés que te di espoir ?
L'amours del conte te doit auques valoir : Tant te donrai , par le cors saint Eloi , Dont tu seras riches hom et ti oir , Se tu nel pers par trop grant estreloi .
» Bernars l'entent , au pié li vait caoir , Si li enbrache et baise quatre fois .
Dist Bernars : « Sire , jou sui si en esfrois , Jou t'en merchi , et si ne sai por coi .
» Adont en rïent chevalier et bourgois ; Et dist li rois : « Bernars , vous avés droit !
Une des rues de Paris vous otroi , Le millor , voir , qui est après les trois : Jou t'en ravest sans point de male foi ; Ne en ma tere n'a si hardi Franchois , Se il anui ne honte te faisoit Ne ta francise de noient destorboit Ne en ma vie un denier te toloit , Ne l'en pendisse , foi que doi sainte crois .
» Franchois li löent , il l'en ravest manois .
Vestir le fait et cauchier bien estroit , Et si li doune dras de soie a orfrois , Ceval li doune et riche palefroi .
Bernars fu liés quant acesmé se voit : « Dieus , » dist il , « sire qui haut siet et lonc voit , Gardés Guillaume en sens et en pooir , Qu'en paradis puist s'ame od lui avoir !
Hé !
c'a boine eure le herbergai ersoir !
» CIII Or fu Bernars et joians et tous liés .
Li rois l'a fait mout bien apareillier , Une grant rue li a douné en fief .
Au los des Frans li a douné moullier , Dont il issirent boin loial iretier ; Encor en a en France le regnier .
Li rois en a dant Bernart araisniét : « Bernars amis , » dist Löëys li fiers , « Que dist Guillaumes quant de toi departié ?
S'en rira il en l'ermitage arrier ?
Se jel pooie ravoir por envoier , G'i trametroie cinquante messagiers , Car c'est li hom el mont que j'ai plus chier .
» Dist Bernars : « Sire , nenil , par saint Richier !
N'en revenroit pour un mui de deniers .
Ja mais en France ne metera les piés , Ja mais li quens ne volra guerroier , Ne porter armes , ne estor commenchier : Dieu servira au main et au nuitier .
Mais il vous mande salus et amistiés , Comme celui ou tous ses cuers s'assiet Et qu'il plus aime sous la cape du ciel .
» « Diex , » dist li rois , « com j'en ai grant pitié !
Car por moi s'est longement travilliés , Mout a le regne par sa force essauchié ; Au departir nos a si bien aidié Que par lui sont li paien escillié , France apaisie et li päis tous liés .
Or porront mais ahaner li bovier .
Diex le maintiegne , qui tout a a jugier , Car par lui somes delivré des paiens !
» Grant joie fait li rois et si princhier .
L'aighe cornerent a un cor menuier , Les tables metent , s'assïent au mengier .
Ne vous voel pas la canchon eslongier : France est delivre , Dieus en soit gracïés , Par tout puet on errer et cevalchier , Nus hom qui soit n'i perdroit un denier .
Del roi vous voel et des Franchois laissier , Et de Bernart , qui tout a gaaigniét , Si vous dirai de Guillaume au vis fier , Qui s'en torna sor son corant destrier .
Tant a erré par estrange regniét Qu'il s'en revint droit a saint Gratiien .
La a ses armes et son ceval laissié : Par tel covent lor a li quens baillié Qu'il les ravra , se il en a mestier Por crestïens et secorre et aidier ; L'abes li a crëanté volentiers .
D'iluec s'en torne , quant il ot pris congié , Tant vait par tertres , par vaus et par ramiers Qu'il s'en revint en son hostel arrier .
Son habitacle a fait et redrechiét , Si a refait belement son moustier , Et son courtil ra mout bien corteillié .
Haus fu li tertres ou il fu herbergiés , Et par desous ot un destroit mout fier , Une iaue i coert qui descent d'un rochier , Que nus ne puet passer sans encombrier .
Li quens Guillaumes un jour a l'aighe vient , Voit le passage qui fait a resoignier , Ou maintes gens estoient perillié .
Or se porpense li gentieus quens proisiés C'un pont de pierre i volra estachier , S'i passeront pelerin et soumier Et povre gent qui la iront a pié , Qui n'ont cevaus ne batiaus por nagier .
Voir , bien s'esproeve Guillaumes li guerriers : La se voldront pelerin adrechier , Quant il iront a Saint Gille proier ; Par la iront Rochemadoul poier , A Nostre Dame qui en la roche siet .
Li quens Guillaumes a le pont comenchié , Pierres et grès a trait plus d'un millier .
Ains qu'il ëust le premier arc drechié , Le vaut diables sousprendre et engignier : Quanque Guillaumes pot le jour esploitier , Tout li depeche par nuit li aversiers .
Quant li marcis a l'ovrage revient , Si troeve tout chëu et depechiét Et les grans pierres rollees el gravier .
Sifaite vie mena un mois entier : Ainc tant ne sot ovrer n'edefiier , Que au matin ne trovast tout brisiét .
S'il s'en corouche , nus n'en doit mervillier .
« Dieus , » dist Guillaumes , « sainte Marie aidiés !
Quel vif dëable me font cest destorbier ?
C'est anemis qui me veut assaier !
Mais par l'apostle c'on a Rome requiert , Se j'en devoie jusqu'en un mois veillier , Si savrai jou , se jou puis , qui cho iert ; Or le vaurai cascune nuit gaitier .
» CIV Li quens Guillaumes durement s'äira De son ovrage , que on li depecha .
Par une nuit li marchis i gaita : « Dieus , » dist il , « sire qui tout le mont forma , S'il vous plaist , sire , l'oevre que jou i fas , Veoir me laisse celui qui le m'abat .
» A icest mot i vient li sathanas , Le pont debrise et fait grant batestal , De dant Guillaume durement se jaba Et bien s'afice , ja tant n'i overra Trestout le jour que le nuit n'abatra .
Mais ne set mie ce que li quens pensa : Li quens se saine tantost con vëu l'a , A lui s'en vint , c'onques n'i arresta ; Et li dïables de lui ne se garda .
Li quens le prent a un poing par le bras : « Glos , » dist li quens , « certes mar i entras , Mout m'as grevé , mais or le conperras !
» Trois tours le tourne , au quart le rue aval , Si l'a geté en l'aighe trestout plat ; Au cäir ens a rendu mout grant flasc , Ce sembla bien c'une tours i versast .
« Va t'ent , » dist il , « dëables Sathanas !
Diex , » dist li quens , « qui tout le mont formas , Ne soufrés , sire , cis glous reviengne cha , Par vo voloir remaigne tous tans la !
» Et Damedieus sa proiere öi a : Ainc li dïables puis ne s'en remua , Tous tans i gist et tous tans i girra .
L'aighe i tournoie , ja coie ne sera , Grans est la fosse et noire contreval .
CV Quant li dïables fu en l'aighe parfont , L'aighe i tornoie entor et environ ; Grans est la fosse , nus n'i puet prendre fons .
Maint pelerin le voient qui la sont , Et saint Guillaume sovent requis i ont ; Caillaus et pierres getent el puis parfont .
Tant fist Guillaumes qu'il parfini le pont .
En l'ermitage fu tant puis li sains hom Qu'il i prist fin , si com lisant trovon , Et Dieus mist s'ame lassus en sa maison .
Encor i a gent de religion , A Saint Guillaume del Desert i dit on .
Après sa mort ne sai que en canchon ; Or proion Dieu qu'il nous face pardon , Si come il fist Guillaume le baron .
l .
öissiés l .
Aidiés , l .
contredie  l' or