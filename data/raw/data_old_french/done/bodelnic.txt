- Que Dieus vous soit garans as ames -
De vostre preu ne vous anuit !
Nous volommes parler anuit
De saint Nicolai le confés,
Qui tant biaus miracles a fais.
Che nous content li voir disant
Qu'en sa vie trouvons lisant
Que jadis fu uns rois paiiens
Qui marchissoit as crestïens;
Chascun jour ert entr'eus la guerre.
Un jour fist li paiens requerre
Les crestïens en itel point
Que il ne se gaitoient point;
Decheü furent et souspris,
Mout en i ot et mors et pris.
Legierement les desconfirent,
Tant qu'en une manoque virent
Ourer un preudomme d'eage
A genous devant une ymage
De saint Nicolai le baron.
La vinrent li cuivert felon,
Mout li firent honte et anui;
Puis prisent et l'image et lui,
Mout ferm l'adestrerent et tinrent,
Tant que il devant le roy vinrent,
Qui mout fu liés de le victoire.
E chil li conterent l'estoire
Del crestïen, che fu la somme.
« Vilains, dist li rois au preudome,
En chel fust as i tu creanche ?
- Sire, ains est fais en le sanlanche
Saint Nicolai, que je mout aim.
Pour che l'aour je et reclaim
Que nus hom qui l'apiaut de cuer
N'iert ja esgarés a nul fuer;
Et s'est si bonne garde eslite
Que il monteploie et pourfite
Canque on li commande a garder.
- Vilains, je te ferai larder,
S'il ne monteploie et pourgarde
Mon tresor ; je li met en garde,
Pour ti sousprendre a occoison. »
A tant le fait metre en prison
Et un carquan ou col fremer;
Puis fist ses escrins deffremer
Et deseure couchier l'image;
Puis dist, se nus l'en fait damage
Et il ne l'en set rendre conte,
Mis iert li crestïens a honte.
Ensi commanda son avoir,
Tant c'as larrons vint assavoir;
Une nuit il troi s'assanlerent,
Au tresor vinrent, si l'emblerent.
Et quant il l'en orent porté,
Si leur donna Dieus volenté
De dormir : tés sommes lor vint
Qu'iloeuc endormir les couvint,
Ne sai ou, en un abitacle.
Mais pour abregier le miracle,
M'en passe outre, selonc l'escrit.
Et quant che sot li rois et vit
Que son tresor a desmané,
Lors se tint il a engané.
Le vilain a mener commande;
Quant il le vit, se li demande :
« Vilains, pour coi m'as tu dechut ? »
A paines respondre li lut
Le preudome, si le menoient
Chil qui d'ambes pars le tenoient;
L'un le boute, l'autre le sache.
Li roys commande c'on le fache
Morir de mort laide et despite.
« A ! roys, pour Dieu, car me respite !
Anuit mais ! fait li crestïens,
Savoir se ja de ches lïens
Me geteroit sains Nicolais. »
A grant paine l'en fist relais.
Mais issi le conte le lettre
Qu'en se chartre le fist remetre.
Et quant remis fu en prison,
Toute nuit fu a orison;
Onques de plourer ne cessa.
Sains Nicolais s'achemina,
Qui n'ouvlie pas son serjant;
As larrons en vint ataignant,
Ses esvilla, car il dormirent.
Et maintenant quant il le virent,
Si furent loeus entalenté
D'esploitier a se volenté;
Et il, sans point de deporter,
Lor fist arriere reporter
Le tresor, sans point de demeure,
Et mettre l'ymage deseure
Ensi comme il l'orent trouvé.
Quant li roys l'ot ensi prouvé
Le haut miracle du bon saint,
Lors commanda que on li maint
Le preudomme sans lui grever.
Baptisier se fist et lever
Et lui et ses autres paiens.
Preudom fu et bons crestïens;
Ainc puis n'ot de mal faire envie.
Signeur, che trouvons en le vie
Del saint dont anuit est la veille.
Pour che n'aiés pas grant merveille
Se vous veés aucun affaire;
Car canques vous nous verrés faire
Sera essamples sans douter
Del miracle representer
Ensi con je devisé l'ai.
Del miracle saint Nicolai
Est chis jeus fais et estorés.
Or nous faites pais, si l'orrés.
Saut et gart toi et ten barné
Et te doinst forche de resqueurre
De chiaus qui te sont courut seure
Et te terre escillent et proient
Et nos dieus n'onneurent ne proient,
Ains sont crestïen de put lin !
Sont dont crestïen en ma terre ?
Ont il esmeüe la guerre ?
Sont il si hardi ne si os ?
Ne fu, puis que Noeus fist l'arche,
Con est entree en ceste marche.
Par tout keurent ja li fourrier,
Putain et ribaut et boulier
Vont le païs ardant a pourre.
Roys, s'or ne penses de rescourre,
Mise est a perte et a lagan.
Avés vous dont souffert tel oeuvre ?
Con je plaing l'or dont je vous cuevre
Che lait visage et che lait cors !
Certes, s'or ne m'aprent mes sors
Les crestïens tous a confondre,
Je vous ferai ardoir et fondre
Et departir entre me gent :
Car vous avés passé argent,
S'iestes du plus fin or d'Arrabe.
Et muir de mautalent et d'ire.
Tel outrage ne tel desroi !
N'affiert a conte ni a roi
D'ensi ses dieus mesaesmer;
Vous en faites mout a blamer.
Mais puisque conseillier vous doi,
Alons a Tervagan andoi
Prier qu'il ait pardon de nous,
A nus keutes, a nus genous,
Si que par sa sainte vertu
Soient crestïen abatu;
Et se l'onnour devons avoir,
Que il nous en fache savoir
Tel vois et tel senefianche
Ou nous puissons avoir fianche.
En che conseil n'a point d'engan.
Et si prometés Tervagan
Dis mars d'or a croistre ses joes.
Près de la statut de Tervagan Tervagan, par melancolie
Vous ai hui dit mainte folie,
Que mieus me venist avoir teutes;
Mais g'iere plus ivres que soupe :
Merchi vous proi, s'en renç me coupe
A nus genous et a nus keutes.
Sire, li tiens secours me viegne
Et de no loy hui te souviegne,
Que crestïen tolir nous cuident;
Ja sont espars par me terre ample :
Sire, par sort et par essample
Me demoustre comment s'en wident.
Si le moustre a ton ami,
Par sort ou par art d'anemy,
S'envers aus me porrai resceurre;
En tel maniere le me di :
Se je doi gaagnier, si ri,
Et se je doi perdre, si pleure.
Tervagan a plouré et ris :
Chi a mout grant senefianche.

El rire poés vous avoir
Grant seürté et grant fianche.
Si que tu iés mes liges hom,
Che sort me demoustre et espiel !
S'espielus vous estoit li sors,
Je croi ja ne vous sera bel.
De tous mes dieus vous asseür;
Jus soit et fieste necaudent.
Mais assés vous querroie mieus,
Se vous l'ongle hurtiés au dent.
Ves chi le plus haute fianche :
Se vous aviés men pere mort,
N'averiés vous mais de moi garde.
Ja seront despondu li sort.
Che qu'il rist primes, c'est vos biens :
Vous vainterés les crestïens
A l'eure que contre aus irés;
Et s'ot droit s'il ploura aprés,
Car c'est grans dolours et grans piés
Qu'en fin vous le relenquirés :
Ensi avenra entresait.
Quil dist ne qui l'a en pensé !
Mais, foi que doi tous mes amis,
Se li dois ne fust au dent mis,
Ja Mahom ne t'eüst tensé
Que ne te feïsse deffaire.
Cui quaut ? Or parlons d'autre affaire :
Alés, se faites crier l'ost,
Que tout viegnent en me besoigne,
D'Orïent dusqu'en Kateloigne.
Oiés vo preu et vo honneur !
Je faç le ban le roy d'Aufrike :
Que tout i viegnent, povre et rique,
Garni de leur armes, par ban;
De le terre Prestre Jehan
Ne remaigne jusques al Coine.
D'Alixandre, de Babiloine,
Li Kenelieu, li Achopart,
Tout vegnent garni ceste part,
Et toute l'autre gent grifaigne.
Seürs soit qui c'onques remaigne
Que li roys le fera tuer.
N'i a plus, or poés huer.
Va moi par tout semonre Gaians et Quenelieus.
Moustre par tout mes lettres et mon seel apert,
Comment par crestïens ma loys dechiet et pert.
Chil qui demoureront soient seür et chiert
Qu'il et leur oir seront a tous jours mais cuivert.
Va t'en, je te cuidoie ja dehors le banlieue !
N'est tant isniaus de courre que je ne raconsieue,
Derrier moi ne le meche devant demie lieue.
Chi a caut pain et caus herens,
Et vin d'Aucheurre a plain tonnel.
Me laissiés encontrer souvent !
Amis, un vin qui point ne file.
Je n'en serai a nul fourfait
Ne du vendre ne du mestrait.
Seés vous cha en ceste achinte.
Si buverai tout en estant;
N'ai cure de demourer tant,
De moi couvient prendre conroi.
Si port son seel et son brief.
Boi bien, li mieudres est au fons.
Il fust bons a vin assaier !
Dites, combien doi je paier ?
Je faç que faus, qui tant demeure.
Aras le pinte pour maaille.
C'est a douze deniers, sans faille :
Paie un denier ou boi encore.
Et au revenir le denier !
Au mains me dois tu trois partis :
Ains que de chi soies partis,
Sarai bien a coi m'en tenrai.
S'arés un denier pour le pinte !
Pour noient te pués travillier.
Se une maille en deus ne caup.
Pour esbanier, petit gieu ?
Alés euwillier vostre affaire.
Distes, ostes, en est il pais ?
Ains i a ternes et un as.
Con par sui mesqueans adés !
Biaus dous amis, coi que tu aies,
Tu n'en goutas et si le paies :
J'ai quaernes, le plus mal gieu !
Car tous jours sont il a le fuite.
Il me dist lait, mais nequedent.
De par le roy, qui sans essoigne
Li mande qu'en s'aïe viegne !
Je li menrai riche conroi;
N'iert essoigne qui me retiegne.
Riches amiraus d'Orkenie,
Par le roy, qui secours te mande !
Va t'ent ; je m'en irai ancui,
Des puis que il le me commande.
Te saut, riches roys d'Olifferne,
De par le roy, qui te semont !
Que g'i menrai tout men empire;
Ne lairoie pour tout le mont.
Li roys d'Aïr, Tranle et Arabe,
Pour le guerre des crestïens,
Te mande le secours prochain.
Vous menrai cent mile paiens.
Saut et gart !
Auberons ! Con as esploitié ?
Par Arrabe et par paienime
C'ainc si grant pule, de le dime,
N'eut nus roys de paiens ensanle,
Comme il vient a toi, che me samble,
Conte et roy et prinche et baron.
Te salu con tes liges hom,
Car venus sui a ten commant;
Jel doi faire par estouvoir.
li rois Biaus amis, vous faites savoir;
Tous jours venés quant je vous mant.
La terre ou croissent li ourton,
Sui venus pour vostre menache.
A grant tort jamais me harrés :
Venus sui a cauchiers ferrés,
Trente journees parmi glache.
La ou li chien esquitent l'or.
Moi devés vous forment amer,
Car je vous faç venir par mer
Cent navees demon tresor.
Et dont iés tu ?
Unes terres ardans et caudes.
Ne sui mie vers vous escars,
Car je vous amain trente cars
Plains de rubis et d'esmeraudes.
Dont iés tu ?
Ne sai comment rien vous donroie,
Car en no païs n'a monnoie
Autres que pierres de moelin.
Confait avoir chis me premet !
Bien sai que jamais povres n'iere.
En no païs emporte bien
Uns hom cent saus en s'aumoniere.
Faites leur maintenant les crestïens requerre.
S'ierent ou mort ou pris ou cachié de le terre !
Que maintenant se mechent sagement en conroi.
Que vous alés fourfaire seur crestïene loy.
Pour crestïens confondre fustes vous chi mandé;
Che qu'il nous ont fourfait couvient estre amendé.
Alés i maintenant, li roys l'a commandé.
Sarrasin et paien vienent pour nous fourfaire :
Ves les armes reluire, tous li cuers m'en esclaire !
Or le faisons si bien que no proueche i paire :
Contre chascun des nos sont bien cent par devise !
Bien sai tout i morrons el Damedieu serviche.
Mais mout bien m'i vendrai, se m'espee ne brise :
Ja n'en garira un ne coiffe ne haubers !
Paradys sera nostres et eus sera ynfers.
Gardés a l'assanler qu'il encontrent no fers !
On a veü souvent grant cuer en cors petit !
Je ferrai cel forcheur, je l'ai piecha eslit :
Sachiés je l'ochirai, s'il anchois ne m'ochist.
N'aiés doutanche ne peür :
Messagiers sui Nostre Segneur,
Qui vous metra fors de doleur.
Aiés vos cuers fers et creans
En Dieu, ja pour ches mescreans
Qui chi vous vienent a bandon
N'aiés les cuers se seürs non.
Metés hardiement vos cors
Pour Dieu, car chou est chi li mors
Dont tout li pules morir doit
Qui Dieu aime de cuer et croit.
Et si haute parole de Dieu nous aportés ?
Sachiés, se chou est voirs que chi nous recordés,
Asseür rechevrons nos anemis mortés.
Pour vo confort m'a chi tramis;
Soiés seür, car ens es chieus
Vous a Dieus fait sieges eslieus.
Alés, bien avés commenchié;
Pour Dieu serés tout detrenchié,
Mais le haute couronne arés.
Je m'en vois, a Dieu demeurés.
Si ai maint bel conseil donnés,
Creés moi, che sera vos preus :
Chevalier sommes esprouvé;
Se li crestïen sont trouvé,
Gardés qu'il n'en escap uns seus.
Je ferrai si le premerain.
Mais gardés que nus n'en estorge.
Que jou n'en ochie autretant
Con Berengiers soiera d'orge.
Ochirrés les ore si tous
Que vous ne m'en lairés aucun ?
Li chevalier Mahom, aïe !
Ferés, ferés tout de commun !
Toutes les merveilles de l'ost
Sont tout gas fors de che caitif.
Ves chi un grant vilain kenu,
S'aoure un mahommet cornu.
Ochirrons le ou prenderons vif ?
Ains le menrons devant le roy,
Pour merveille, che te promet.
Lieve sus, vilain, si t'en vien !
Et je tenrai le mahommet.
Com par estes bon eüré !
Comme or ches eures despisiés
Le mont ou tant avés duré !
Mais, pour le mal k'eü avés,
Mien ensïant, tres bien savés
Quels biens chou est de paradys,
Ou Dieus met tous les siens amis.
A vous bien prendre garde doit
Tous li mons et ensi morir,
Car Dieus mout douchement rechoit
Chiaus qui o lui voelent venir :
Qui de bon cuer le servira
Ja se paine ne perdera,
Ains sera es chieus couronnés
De tel couronne comme avés.
De vostre home vous prende pes !
Soiés me secours et garans !
Bons amis Dieu, vrai conseilliere,
Soiés pour vostre home veilliere,
Si me wardés de ches tirans !
Soies en Dieu preus et senés;
Se t'en mainnent chist traïtour,
N'aies pour çou nule paour;
En Damedieu soies bien chiers
Et en saint Nicolai aprés,
Car tu aras sen haut confort,
S'en foy te voit seür et fort.
Car te guerre avons mis a pais
Par no avoir et par no sens.
Mort sont li larron, li cuivert,
Si que li camp en sont couvert
A quatre lieues en tous sens.
Mais ainc mais tel vilain ne vi
Comme je voi illeuc a destre !
De chele cocue grimuche
Et de che vilain a l'aumuche
Me devisés que che puet estre.
Le t'avons fait tout vif garder.
Or oiés dont il s'entremet :
A genous le trouvai ourant,
A jointes mains et en plourant,
Devant sen cornu mahommet.
Drois est que tous li mons l'aourt.
Qui les desconsilliés secourt.
Tant sont ses miracles apertes !
Il fait ravoir toutes ses pertes,
Il ravoie les desvoiés,
Il rapele les mescreans,
Il ralume les non voians,
Il resuscite les noiiés.
Riens qui en se garde soit mise
N'iert ja perdue ne maumise,
Tant ne sera abandonnee,
Non, se chis palais ert plain d'or,
Et il geüst seur le tresor :
Tel grasse li a Dieus donnee.
li rois Vilain, che sarai jou par tans.
Ains que de chi soie partans,
Tes nicolais iert esprouvés :
Mon tresor commander li voeil.
Mais se g'i perç nis plain men oeil,
Tu seras ars ou enroués.
Senescal, maine le a Durant,
Men tourmenteour, men tirant;
Mais garde qu'il soit fers tenus.
Tu aras ja ches piaus de matre.
durans A foi, mau soiés vous venus !
Aussi estoit li chartre seule.
Jamais tant que soies mes bailles,
N'ierent huiseuses mes tenailles,
Ne que tu aies dent en geule.
Mais soies bien creans ens ou vrai Sauveour
Et en saint Nicolai,
Que jou de verté sai que sen secours aras;
Le roy convertiras et ses barons metras
Fors de leur fole loy, et si tenront le foy
Que tienent crestïen... de cuer vrai croi
... saint Nicolai.
Tous mes tresors canques j'en ai
Voeil que il soient descouvert,
Et huches et escrin ouvert,
Si metés sus le nicolai.
N'i a mais ne serjant ne gaite;
Or poés dormir asseür.
Mais se je perç un estrelin,
Avoir puet li vilains peür !
Trop se puet en son dieu fier !
Or faites tost mon ban crier,
Je voeil qu'il soit par tout seü.
Que li tresors est a lagan;
Mout est bien a larrons keü.
Venés avant, faites me escout !
De par le roi vous fai savoir
C'a son tresor n'a son avoir
N'ara jamais ne clef ne serre;
Tout aussi comme a plaine terre
Le puet on trouver, che me sanle.
Et qui le puet embler, si l'emble,
Car il ne le garde mais nus
Fors seus uns mahomés cornus,
Tous mors, car il ne se remue.
Or soit honnis qui bien ne hue !
Va, se di Raoul que il crit
Le vin, le gent en sont saoul.
Le vin aforé de nouvel,
Qui est d'Aucheurre a plain tonnel.
Veus me tu tolir mon affaire ?
Sié cois, car envers moi mesprens.
Di moi ton non, se Dieus te gart.
Crieres sui, par naïté,
As eskievins de la chité;
Soisante ans a passés et plus
Que de crier me sui vescus.
Et tu, con as non, je te pri ?
Si sui as homes de le vile.
Car tu cries trop a bas ton !
Met jus le pot et le baston,
Car je ne te pris un festu.
Met jus le pot et le hanap,
Si me claime le mestier quite !
Qui me roeve crier notorne !
Connart, or ne fai pas le prone,
Que tu n'aies ton peleïç !
Tous jours sont connart bateïç,
Ja n'ierent liet s'on ne les bat.
Il et Connars, pour le mestier.
Sié cois, Raoul, et tu, Connart,
Si vous metés en mon esgart,
Vous i gaengnerés andoi.
Se jou tout perdre le devoie.
De le vile ait chascuns sen ban.
Connart, tu crieras le ban,
S'iers au roi et as eskievins;
Et Raouls criera les vins,
S'i prendera au mains son vivre.
Pour chou se Raoulés s'enivre,
Ne voel pas c'on vers lui mesprende.
Va, Raoulet, si li amende;
Ne voeil pas qu'il i ait discorde.
L'uns se doit en l'autre fier.
A plain lot et a plain tonnel,
Sade, bevant et plain et gros,
Rampant comme escuireus en bos,
Sans nul mors de pourri ne d'aigre,
Seur lie, court et sec et maigre,
Cler con larme de pecheour,
Croupant seur langue a lecheour :
Autre gent n'en doivent gouster !
Puisqu'il est tailliés a no moy !
- Mains lechiere en bevra de moy -
Car je l'ai tous jours a coustume.
Et saut et estinchele et frit !
Tien le seur le langue un petit,
Si sentiras ja outrevin.
Comme il conroie bien un home !
Aussi estoie je tous seus.
Avons mainte fois but ensanle.
G'i ai ja descarquiet me ware.
Ne quier jamais passer le voie.
Saque nous demi lot, Caignet.
Ains qu'il commenç nouvel escot.
Et puis un denier de ton gieu
Et trois partis pour le courlieu :
Che sont cinc deniers, poi s'en faut.
Ainc ostes ne me trouva dur.
Pour Pinchedé qui venus est.
Car nous n'i gaaignerons waires.
Et qui si faussement le sache !
Que quiert si souvent a saint Jake
Hons qui le gent escorche et poile ?
Se tant de bien faire savés.
Tenés, or i a deus deniers.
N'au mesconter, s'on te veut croire.
Pour poi li levre ne me fent.
Boi, de par Dieu, bon preu te fache !
Boi, Cliquet ! Chi a bon couvent;
Li ostes ne set que il vent,
A seize fust il hors anchois.
Et pour sen geugon qui l'aseme !
Quant il trait le bai sans le marc.
Taisiés vous ent, n'en parlés mais !
Nous avons encor vin el pot
De no premerain demi lot,
S'avons de le candaille ardant.
Or ai canques j'ai demandé,
Quant j'ai Cliquet et Pinchedé :
Mout les desirroie a veoir.
S'arés de no commenchement.
Me meterai en vostre otroi :
Nous sommes compaignon tout troi.
Boi, Rasoir. Bien t'est avenu.
Encor n'avons nous plus venu :
Au premier caup nous as ratains !
S'il en fussent venu dis lot,
N'eskievasse jou vostre escot.
Sommes nous ore a racointier ?
Caignet, or sache un lot entier :
Se Dieu plaist, bien sera rendu.
Qui si fierement rueve traire.
Bevons assés, bien sera saus;
Se nous deviens chaiens vint saus,
Ne sui je gaires esmaiés
Que l'ostes n'en soit bien paiés
Ains demain jour, s'il s'i embat.
Qui si parole fierement.
Ne faisons si le coc emplut.
Que no drapel en demouront.
Trois de chest vin et devant deus.
Tien, boi, saches mon que tu vens.
Tenés, Rasoir, par uns couvens
Que ne tenistes tel auwen.
S'assaierons de che nouvel,
Il en a encore ou tonnel,
Et nous finerons bien chaiens.
Tu en as bien te part beüe.
Pinchedé, jel sai, par mes ieus.
Verse con se che fust cervoise !
Qui ne nous est mie commune.
Vous fustes anuit a la brune,
S'estes ore seur vos gaveles.
Dont grans biens nous porra venir.
S'on i pooit mettre les mains.
Car recouvrees sont nos pertes.
Les granges Dieu sont aouvertes;
Ne puet müer ne soions rique,
Car au tresor le roi d'Aufrique,
A coupe n'a hanap n'a nef
N'a mais ne serrure ne clef,
Ne serjant qui le gart nule eure.
Ains gist uns mahommés deseure,
Ne sai ou de fust ou de pierre :
Ja par lui n'en ora espiere
Li rois, s'on li taut tout ou emble.
Ancui irons tout troi ensamble,
Quant nous sarons qu'il en ert eure.
Car j'en oï crier le ban
Qu'il n'iert jamais hom qui le gait;
Mais qui en puist avoir, s'en ait !
Gardés s'on puet chi sus acroire.
Il a bien dit, une buvee.
Te doins, quant me verras juer;
Que ja ne m'en quier remuer :
Toute li premiere soit tieue,
Sel pren, quel eure que je gieue,
Que ja ne tel quier eskiever.
Or m'en souvient : qui vieut juer ?
Seur che gaaing, a bonne estraine.
Si devrai dis et set par tout.
S'ai paour qu'il ne t'en meskieche.
Et les trois partis de la perte :
Sanle vous che raison aperte ?
Et onze m'en presterés ore :
Dis et set sont. Vient bien chis contes ?
Che pués tu bien de fi savoir
Que je vaurrai bon gage avoir.
Tu iés mout estrains en te cape,
J'ai paour qu'ele ne t'escape,
Ains que tu isses de l'ostel.
En autre lievre gist li bus.
Nous avommes cinc deniers bus,
Faisons les tout avant a dés.
D'une vergue, drois et quemuns.
Ne vous en poist mie, Cliquet.
Caignet, sés tu que tu feras ?
Tien, ches dés se nous presteras,
S'en pren bien au jeu te droiture.
Il puet caïr tele aventure
Que mieus t'en sera, par mon chief.
Volés vous che vin asseoir,
Ou nous jouerons qui les pait ?
Qui le mains a, si les pait tous !
Car nous prestés ore vos dés !
Jes fis taillier par eschievins.
Qu'i metriens nous jusc'a demain !
Aussi que on les porte vendre !
Pinchedé, que tu gieté as :
A paines i a il nis as !
Bien le doit comprer tes pourpoins !
Pour cinc deniers giete cinc poins :
C'est rieule ; a tant pués tu conter.
Ensi s'acordent bonne gent.
Ja i ara bourses ouvertes :
Chascuns meche trois lés cel bort,
Et qui giet mieus, si les emport.
Je n'i sai riens autre barat.
Et qui deniers n'a, s'en acat !
Je voeil que chis caupons i soit.
Ne savons autrement tenchier.
Je le te donroie pour noef.
Ne qui de dis perdre le crient !
Chis est miens, comment qu'il en kieche.
Mais on ne m'i hucast a pieche !
Dehés ait atrais de tel gent !
Tant que nous l'otrions nous troi !
Ains gastés chi grosse candeille
Et toute no maisnie veille,
Pour vo gieu, aval no maison.
Rasoir, chi n'atendés vous point ?
Mais j'en ferai bien onze en deus,
Et li autres soit de bontés !
Car che fu en wanquetinois !
Car j'ai quaernes et un sis.
Avant que tu m'escaufes waires !
En'ai je trois poins plus de ti ?
Ains que li casee m'esmoeve !
Puisc'on voit que seur les dés vient !
Veus le tu avoir par effort ?
Pour poi qu'il n'esrache me cape !
Je commenç, car mius de ti vail.
Or pués veoir que je te dout !
Acourés tost, nos wage empirent !
Car cist ribaut tout se descirent,
Et si n'ont drap qui gaires vaille !
Laisse le tost, et tu lais lui !
Si vous alés seoir andui,
Bien ara chascuns se raison.
Rasoir, contés nous l'ocoison,
Vous savés bien li quels a tort.
Car li noise ne me conteke.
Demandés Caignet li quels peke,
Que ja n'i ait de mot menti.
Les deniers, qu'il i soient tuit.
Or jugiés si comme a ami.
Sachiés je n'i voeil perdre rien :
Toutes eures sont cist doi mien
Et les sis partés entre vous,
Car se li uns les avoit tous,
Che seroit ja uns mautalens.
Et tu, Cliquet, verse vin ens,
Si donne aboire Pinchedé :
Jel voeil que soiés acordé,
Puisqu'il est en men jugement.
Par acorde le vin vous doins.
Bien sai que vins le vous fist faire.
Si que chaiens chascuns s'aquit.
Il est mout passé de le nuit,
S'est bien tans d'aler a la brune,
Car esconsee est ja li lune,
Et chi ne gaaignons nous rien.
Un poi de deniers vous devons,
Mais ailleurs le gaaing savons,
Ou mout sera grans li conqués,
Car nous prenderons tout a fes
La ou nous savons le tresor.
De grant plates d'argent et d'or
Avra chascuns son col carchiet.
Faire voeil a vous un marchiet,
Si bon que ainc ne fistes tel :
Car cha dedens, en vostre ostel,
Soustoiterés nostre gaaing,
Si que vous en serés compaing;
Partirés et jeterés los
Et chi sus querrés nos escos;
Del paier n'est nule peürs.
De chou que Rasoirs chi me conte ?
De meskeanche et de prison,
C'on ne nous prengne a occoison,
Que nous ne soions tout pendu,
Si tres bien vous sera rendu
Que d'or fin arés plain un bac.
Mais faites nous prester un sac,
Ou ens meterons nous l'avoir.
Car, se Dieu plaist, bien sera saus.
Alés, que Dieus vous ramaint tous !
Que no cose anuit bien nous viegne.
Va tost coiement cele part
Pour espïer se li roys dort.
Car li roys dort et si baron
Si ferm que s'il fussent tout mort.
Qui a cest cornu menestrel
Commanda si bele ricoise.
Prendés, car che sont tout besant.
Pinchedé, met che sac plus pres :
Chis escrins poise comme uns gres !
Pour un petit qu'il ne me crieve.
N'ai talent que l'escrin i lais;
J'aim mieus assés que je m'en grieve.
Chi voeil jou esprouver me forche :
Ne voeil c'autres de moi l'en porche,
Encarkiés le moi, s'i vous siet.
Entreus que si bien nous en chiet.
Vos sas ne revient mie wis,
Ne vous volons pas dechevoir.
Or tost, Caignet, aïe leur !
Tés hom fait bien a rechevoir.
Che ne seroit mie fourfais,
Se je buvoie a ceste laisse.
Car bons vins tous mes maus aliege.
Alés vous, onques n'en doutés,
Et vin qui n'est mie boutés,
Ains crut en costiere de roche.
Si nous laisse taster au tourble.
Nous faites aporter avoec.
Si con je pens et adevin.
Mieudres que il ne fu deseure.
Que si fait vins fu entonnés !

Car bien seront no gage quite.
Hé ! Dieus, con chis vins nous pourfite !
Or primes sommes assenés !
Dehait n'en bevera assés !
Nous avons hanap de biau tour.
Je li paierai ja un dap.
Ne troeves qui le te deffenge !
Mais je n'en puis men soif restaindre.
Acreommes nous seur le hart.
J'ai plain poing de mailles de musse.
Meche chascuns a bonne estrine !
Je prenç, prengne chascuns le sieue.
rasoirs Et ceste, se g'i seuç lignier.
Mais mout bien nous en convenra !
Bien i sera vos drois gardés.
Ne ja nus l'eschekier ne moeve.
Car il siet le plus droit del mont.
Car il siet plus haut devers ti.
Un marc d'or i ait au grant pois !
Il acourra cha a droiture.
Chil deriere viennent du mains !
Frote le un petit a le pourre;
Si me fai ensi les dés courre :
Sissnes, cinc..., j'en ai dis et set !
Metons, Rasoir, il a les dés.
Car il set les dés asseïr.
Che n'est mie as aniaus de voirre.
Cliquet, met chi ceste candaile,
Si aras plus clere veüe.
Aras un denier de chascun.
Trois de ches deniers qui sont rouge.
Fineroit il ore jamais ?
Plus atenç jou en eus de bien.
Car je serai chi en vo lieu.
J'ai les dés, je giet pour tous cheus.
Hasart, Dieus !
Or te donriemmes nous hasart.
Escapar ! de par saint Guillaume !
Les hocherés, comment qu'il tourt.
Lais me viaus geter, se tu dois.
Un hasart, par me meskeanche !
C'est mieus de hasart toute voie.
Es autre deus eut as et quatre.
Tost ira la ou aler doit.
Qui si souvent sont remué !
Set n'eüsse je mie pris.
S'il voloient venir a nous !
Si seroit li affaires plains.
Puis je tous ches sakier a mi ?
Chi a assés bele couvee.
Que vous orains me promesistes;
Et mout bien en couvent mesistes
Que che seroit au premier gieu.
Ceste levee vaut cent livres !
Cuidas tu dont que je fusse ivres,
Quant le levee te premis ?
Che fu au jeu de pairesis.
Quant nous jouerons au vin croistre...
Je ne t'en donroie deus oés.
D'ensi nos deniers esciekier !
Seras tu ja mout tost seneuc.
Par foi, que ja n'en aras mains !
Que je ne te crieve les ieus !
Oés comme il fierent grans caus !
Lai le tost, et tu lui, Rasoir,
Si vous alés andoi seoir !
Bien sai dont li affaires vient :
Metre seur mi vous en couvient,
Ne voeil pas vers vous entreprendre.
Si les regetés en che coffre.
Ves les chi tous, je n'i voi el.
Comme devant resoit communs.
Or en prengne se part chascuns !
Que doit que vous tant atendés ?
Nous sommes auques travilliet,
S'avommes toute nuit veilliet.
Bien partirommes comme ami,
Mais nous arons anchois dormi.
Che m'iert ore an avisïon
Del grant tresor le roy meïsmes
Que ne pooit estre rescous,
Ains fondoit le terre desous,
Si s'en aloit droit en abisme.
N'iere liés si l'arai veü.

Mout est faus qui ne te conseille.
Lieve sus, roys desconfortés !
Car tes tresors est emportés.
Senescal, qu'est che que tu dis ?
Mais ne le dois nullui requerre,
Quant le grigneur avoir qui fust
Commandas un home de fust.
Ves le la ou il gist a terre.
Que j'aie perdu mon avoir ?
Che m'a fait li vilains kenus
Qui l'autrier me vint sarmonner.
Fai le devant moi amener,
Car ses juïsses est venus.
Vit encore tes charteriers ?
Li rois a talent qu'i le voie.
Je vous ferai ancui sans conte
Passer trois pas de male voie. Au palais : le Roi, Duran, le Preudom
Rois, ves le chi. Ja Dieu ne plache
C'autres de moi justiche en fache :
Je le te pri en guerredon.
De toi contre mon grant tresor.
Mout m'as chier vendu ton sermon;
Tes dieus ne te puet mais tenser.
Durant, or del bien pourpenser
Cruel mort a sen cors destruire.
Je le ferai en morant vivre
Deus jours, anchois que il parmuire.
Car me donnés hui mais respit
C'on ne m'ochie ne travaut !
Encore est Dieus la ou il seut,
Qui bien me secourra, s'il veut.
Un jour de respit cent mars vaut,
Mainte guerre en est mise a pais.
Et le matin le me ramaine.
Si fussent ore crestïen
Entré en peneuse semaine !
A cest besoing me secourés,
Car venus sui a le parsomme.
Se le forche ont mi anemi,
Au besoing voit on son ami.
Sire, dont secourés vostre home,
Seur cui chis rois paiens s'avive;
Ne veut souffrir que je plus vive.
A le matin est mis mes termes,
Se li tresors n'est raportés.
Sire, che dolant confortés
Qui s'ochist en plours et en larmes.
Ancui quant il vous convenra
Aprendre un mestier si peneus !
Peu pris vo dieu et vo apel;
Je vous ferai ja un capel
D'une corde plaine de neus.
Car chis termines est mout cours
Que chis anemis me promet.
Sains Nicolais, car me regarde !
Je me sui mis en vostre garde,
Ou nule chose ne maumet.
De che dont iés desous seras deseure.
Prie saint Nicolai qu'il te sekeure,
Et il te secourra en petit d'eure.
Sueffre hardiement te mesestanche,
S'aies saint Nicolai en ramembranche !
Ne te couvient avoir nule doutanche,
Sains Nicolais pourcache te delivranche.
Se tu l'as bien servi desi a ore,
Ne te recroire mie, mais serf encore,
Onques de ceste pluie ne te ressore.
Qui pour Dieu se traveille, bien li restore.
Or sus ! Trop i avés dormi.
Pendu estes sans nul restor !
Mar i emblastes le tresor,
Et l'ostes mal l'a couveillié !
Dieus ! con je dormoie ore for !
Or l'eure sont les fourques faites,
Car les vies avés fourfaites,
Se vous mon conseil ne creés.
Qui iés, qui tel paour nous fais ?
Qui les desconseilliés ravoie.
Remetés vous tout a le voie,
Reportés le tresor le roy.
Mout par feïstes grant desroi
Quant l'osastes onques penser.
Bien deüst le tresor tenser
L'image qui estoit sus mise.
Gardés tost qu'ele i soit remise,
Que remis i soit li tresors,
Si chier que vous avés vos cors,
Et metés l'ymage deseure.
Je m'en vois sans nule demeure.
Cliquet, que vous est il avis ?
Et vous, qu'en dites vous, Rasoir ?
Li preudom, mout m'en est a ente.
Ainc mais homme tant ne cremi.
Se vous avés fait desraison.
Mais widiés me tost me maison
Car n'ai cure de tel gaaing.
Puisque che vient au dire voir;
Et du pechié et de l'avoir
Devés avoir droite parchon.
Volés me vous blasme acueillir ?
Caingnet, va ten escot cueillir,
Puis les met hors de mon ostel.
Delivrés vous de ceste cape !
Ja n'iert sans noise ne sans frape
Hom qui si faite gent rechet.
Cinc du vin et douze du prest.
Ou Pinchedés et Rasoirs est ?
Or laisse te cape pour tout.
Encor te fai je grant bonté,
Se je daigne te cape atraire !
N'a ten pareil jusques au Dan !
Anemis nous va enchantant
Qui nous cuide faire honnir.
Avoirs puet aler et venir;
Mais s'on nous escille et deffait,
Nous ne serons jamais refait.
Honnis soit ore tés raarchiés !
Tu l'aportas, remporte l'ent !
Il a pis conté qu'il ne cuide,
Car ses sas a fait une wide !
Prengne chascuns une pugnie
De ches besans, ja n'i parroit !
S'en porriemes estre repris.
Si remet l'ymage deseure.
Que je vous encarquai anuit !
Mais creés si fol con je sui :
Que chascuns voit hui mais par lui;
Li quels que soit iert ëuereus.
Car jamais bien ne nous querroit.
J'ai espiié une paroit
Que j'arai ja mout tost crosee,
Pour le ware d'une espousee
Qu'est en une huche de caisne.
Un petit dela Gaverele.
Se je puis faire me querele,
Li maires i ara damage.
Si te connistra au passer.
Ne me voeil pas si lonc lasser :
Chi pres, jusqu'a une ruee,
Ai espïet une buee
Que j'aiderai a rechinchier.
Che qu'en dormant m'iert ore avis,
Et Tervagan a bien l'espele !
Tout faisoie ore a moi venir
Mes haus barons pour court tenir,
S'avoie couronne nouvele.
Senescal, dors tu ou tu veilles ?
A bien me soit il despondu !
Mout iere en dormant confortés,
Car li tresors iert raportés
Et li laron ierent pendu.
Car li tresors est revenus,
Plus grans que il ne fust emblés
- Che m'est avis qu'il est doublés -
Et li sains Nicolais gist sus !
Il a passé l'Octevïen,
Tant n'en ot Cesar ni Eracles.
Alés tost pour le crestïen !
Il n'a mais garde de ton cors.
Que vaurroit ore li chelers ?
Qui ne vous pendi par les paus
Et saquai les dens maisselers.
En ton plaisir et en ta main
Est ou del morir ou del vivre.
Ne de toi servir ne recroi,
Garis hui mon cors et delivre !
Pren hui de ton home conroi,
Atempre l'ire de chel roi
Qui mon cors promet a deffaire,
Tant par est seur moi engramis !
Crois tu dont qu'il le peüst faire ?
Crois tu qu'i me puist desloier ?
Crois tu qu'il me puist renvoier
Mon tresor ? En iés tu si fers ?
Il consilla les trois pucheles,
Si resuscita les trois clers;
Je croi bien qu'il te puist venquir
Et faire te loi relenquir,
Dont te dois estre a faus tenus.
En lui sont tout bien semenchié.
Car mes tresors est revenus;
Assés sont li miracle apert,
Puisqu'i fait avoir che c'on pert.
Mais je n'en creïsse nului !
En lui est mes cuers si entirs
Que jamais ne querrai autrui.
Mais en mon cuer mout vous cosoie
Que piecha ne le m'aviés dit,
Que mout grant volenté en ai.
Son bon ferai sans contredit.
Que de te grasce as ravestu
Cest roy qui encontre toi ert !
Sire, faus est qui te mescroit
Et qui de toi servir recroit,
Car te vertus reluist et pert.
Rois, giete te folie puer,
Si te ren de mains et de cuer
A Dieu, qu'il ait de toi pitié,
Et au baron saint Nicolai !
De chou que tant ai respité.
En te garde et en te merchi,
Sans fausseté et sans engan.
Sire, chi devieng jou vostre hom,
Si lais Apolin et Mahom
Et che pautonnier Tervagan.
M'ame et mon cors trestout a fait
Doins saint Nicolai le baron;
Si lais Mahom et Apolin,
Tout leur parage et tout leur lin
Et Tervagan, cel ort larron.
Nous, qui de toi tenons nos fiés,
Aussi nous convertirons nous.
Si con je fai, faites tout troi.
Que tout soions bon crestïen,
Saint Nicolai obedïen,
Car mout sont grandes ses bontés.
Car je n'oç goute a cheste oreille.
Maudehait qui che me conseille
Que je deviegne renoiés !
A ! rois, car fusses tu noiés
Comme falis et recreans,
Que devenus iés mescreans !
Fourfait as c'on t'arde ou escorche !
Toi ne ton savoir ne te forche
Ne pris mais vaillant un espi.
Garde de moi, je te deffi
Et renç ton hommage et ton fief.

Je voeil que, maleoit gré soen,
Fache mon plaisir et mon boen;
Metés le a terre par effors.
Il le vous convenra sousprendre.
Tant que Mahom ches bras me sauve ?
Fuiés, mauvais chevalier fauve !
Poi pris ne vous ne vo engien.
Ne me fai mes dieus renoier !
Fai me anchois le teste soier
Ou mon cors a cheval detraire.
Si comme moi, che sachiés bien.
Que je vous aoure, et par forche.
De moi n'arés vous fors l'escorche :
Par parole devieng vostre hom,
Mais li creanche est en Mahom.
Baske bano tudan donas
Geheamel cla orlaÿ
Berec .he. pantaras taÿ.
De che c'a Dieu me sui turkiés;
Mais n'ai mais soing de son prologe.
Senescal, de le synagoge,
Alés, si le me trebuchiés !
Que feïstes, par vo doleur
Verrés par tans le prophesie !
Ces escaillons me mescontés !
Or jus ! Mal soiés vous montés !
Ne vous prisons une vessie.

Si tost que nous porrommes plus;
De Dieu servir me voeil vanter.
Hui mais : Te Deum laudamus.