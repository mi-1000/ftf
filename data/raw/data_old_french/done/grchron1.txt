LES GRANDES CHRONIQUES DE FRANCE MÉROVINGIENS ET CAROLINGIENS PROLOGUE Cil qui ceste ouvre commence à touz ciaus qui ceste hystoire liront saluz en Nostre Seigneur .
Pour ce que pluseurs genz doutoient de la genealogie des rois de France , de quel origenal et de quel lignie ils ont descendu , enprist il ceste ouvre à fere par le commandement de tel home que il ne pout ne ne dut refuser .
Mais pour ce que sa lettreure et la simplece de son engin ne souffist pas à tretier de ouvre de si haute estoire , il proie au commencement à touz ciaus qui cest livre liront que ce que il i troveront à blasmer que il le seuffrent pacianment sanz vileine reprehension , car , si com il a dit devant , li defaut de lettreure et de loquence qui en li sont et la simplece de son engin le doivent escuser par raison .
Si sachent tuit que il tretera au plus briément que il pourra , car longue parole et confuse plest petit à ciaus qui l'escoutent , mais la briés parole et apertement dite plest aus entendanz .
Si sera ceste hystoire descrite selon la lettre et l'ordenance des croniques de l'abaïe de Saint Denis en France , où les hystoires et li fait de touz les rois sont escrit , car là doit on prendre et puisier l'origenal de l'estoire .
Et se il puet trover es croniques d'autres eglises chose qui vaille à la besoigne , il i pourra bien ajouster selonc la pure verité de la lettre , sanz riens oster , se ce n'est chose qui face confusion , et sanz riens ajouster d'autre matiere , se ce ne sont aucunes incidences .
Et pour ce que on ne le tiegne à mençongier de ce que il dira , il proie à touz ciaus qui ceste hystoire liront que il regardent aus croniques de Saint Denis ; là pourra on esprover par la lettre se il dit voir ou mençonge .
Si puet chascuns savoir que ceste ouvre est profitable à fere pour fere cognoistre aus vaillanz genz la geste des rois et por mostrer à touz dont vient la hautece dou monde ; car ce est examples de bone vie mener , meismement aus rois et aus princes qui ont terres à governer ; car I vaillans mestres dit que ceste estoire est mireors de vie .
Ci pourra chascuns trover bien et mal , bel et lait , sens et folie , et fere son preu de tout par les examples de l'estoire ; et de toutes ces choses que on lira en cest livre , se eles ne profitent toutes , toutevoies la plus grant partie en puet aidier .
Bien sachent que il n'i a riens dou sien ajousté , ainz est tout des anciens actors qui tretierent et compilerent les hystoires selonc les faiz des rois , et de par iaus dit il ce que il parole , et sa voiz est leur meisme langue ; pour ce proie à touz ciauz qui cest livre liront que il ne le tiegnent à presoncieus de ce que il a ceste ouvre emprise pour ce se il est de petit afere .
Et pour ce que III generacions ont esté des rois de France puis que il commencierent à estre , sera toute ceste hystoire devisée en III livres principaus : ou premier parlera de la genealogie Merovée , ou secont de la generation Pepin , et ou tierz de la generation Hue Chapet .
Si sera chascuns livres souzdevisez en divers livres , selonc les vies et les faiz des divers rois ; ordené seront par chapitres , por plus pleinement entendre la matiere et sanz confusion .
Li commencemenz de ceste hystoire sera pris à la haute lignie des Troiens , dont ele est descendue par longue succession .
Certaine chose est donques que li roi de France , par les quex li roiaumes est glorieus et renommez , descendirent de la noble lignie de Troie .
Glorieus furent en victoires , noble en renommée , en la foi crestienne fervent et devot .
Et ja soit ce que cele nacion soit fort et fiere et cruel contre ses anemis , selonc ce que li nons le senefie , si est ele misericors et debonaire vers ses sougez et vers ceus que ele souzmet par bataille .
Car il ne se combatoient pas ancienement tant pour accroître leur roiaume et leur seigneurie com il faisoient pour aquerre la gloire de victoire .
Si ne fu pas sanz raison dame renommée seur autres nations , car ele ne souffri pas longuement la servitude d'idolatrie ne de mescreandise ; puis que ele oï la saincte predication de verité , tost obei à son creatour , quant ele oï ses messages ; à Dieu offri et sacrifia les primices et le commencement de son regne .
En si grant amor et en si grant devocion reçut la foi chrestiene , que , puis cele heure que ele obeï à son sauveor , ele desiroit plus le moutepliement de la foi que ele ne fesoit l'acroissement de la seigneurie terriene .
Si li a Nostre Sires doné par sa grace une prerogative et un avantage seur toutes autres terres et seur toutes autres nations , car onques puis que ele fu convertie et ele commença à servir à son creatour , ne fu que la foi n'i fust plus fervemment et plus droitement tenue que en nule autre terre ; par lie est moutepliée , par lie est soustenue , par lie est deffendue .
Se nule autre nation fait à sainte Eglise force ne grief , en France en vient fere sa complainte , en France vient à refui et à secors ; de France vient l'espée et li glaives par quoi ele est vengiée , et France comme loiaus fille secourt sa mere en touz besoinz ; si a touz jors la sele mise pour li aidier et secorre .
Se la foi i est donques plus fervenment et plus droitement tenue , ce n'est mie sanz raison .
La premiere si est que messires sains Denis li glorieus martyrs et apostres de France , par cui mistere ele fu premierement convertie , la soustient et garentist come sa propre partie , qui pour entroduire en la foi li fu livrée .
La seconde reson si puet estre tele , car la fonteine de clergie , par cui sainte Eglise est soustenue et enluminée , florist à Paris .
Si com aucun veulent dire , clergie et chevalerie sont touz jors si d'un acort , que l'une ne puet sanz l'autre ; touz jors se sont ensemble tenues , et encores , Dieu merci , ne se departent eles mie .
En III regions ont habité en divers tens : en Grece regnerent premierement , car en la cité d'Athènes fut jadis le puis de philosophie et en Grece la flors de chevalerie .
De Grece vindrent puis à Rome .
De Rome sont en France venues .
Diex par sa grace vuelle que longuement i soient maintenues à la loenge et à la gloire de son non , qui vit et regne par touz les siecles des siecles .
Amen .
LIVRE PREMIER TABLE DES CHAPITRES Ci comencent li chapitre dou premier livre .
Li premiers parole coment François descendirent des Troiens .
Li secons , de diverses opinions pour quoi il furent apelé François .
Li tierz , coment il conquistrent Alemaigne et Germenie , et coment il desconfirent les Romains .
Li quarz , coment et quant la cité de Paris fu fondée , et dou premier roi de France .
Li quinz parole dou secont roi , qui out non Clodio .
Li sisimes , dou tierz roi , qui out non Merovées , dou quel la premiere generation issi .
Li septimes , dou quart roi , qui out non Childeris , coment li baron le chacierent hors dou roiaume pour sa luxure .
Li octiemes , coment firent roi Gilon le Romain , après ce que il orent chacié le roi Childeric .
Li noviemes , coment Childeris fu rapelez et Gilons fu botez hors .
Li disiemes parole des expositions des III avisions le roi Childeric , et coment la roine Basine vint à lui .
Li onziemes , d'une incidence , coment li empereor de Costantinoble envoia Theodoric contre Odouacre pour deffendre les Romains .
Li douziemes , coment cil Theoderis fu meslez à l'empereor , et garentiz de mort par un sien ami qui out non Tholomées .
Li treziemes , coment li empereor manda derechief Theoderic pour lui occire , et coment il demora par l'example Tholomée .
Li quatorzimes , coment sains Pascases , que l'en cuidoit qui fust en paradis , fu trovez en I purgatoire .
Li quinzemes , coment li forz rois Clodovées fu coronez après la mort son pere , et coment il rendi l'orcel à saint Remi , et puis coment il se vencha de celui qui le contredist .
Li seziemes , coment il envoia joiaus à la pucelle Crotilde avant que il l'espousast .
Li diseptimes , coment il l'envoia querre en Borgoigne , et puis coment il l'espousa a Soissons .
Li disuitimes , coment la roine Crotilde conçut son premier enfant , et coment li rois desconfist les Alemanz .
Li disenovimes , coment et par quel miracle li rois fu convertiz à la foi par la victoire que il out soudainement .
Li vintimes , coment li rois fu baptiziez , et coment il vainqui le roi Gondebaut de Borgoigne .
Li vinteünimes parole de la cause de la bataille que le rois fist contre le roi Alaric .
Li vintedeusimes , coment li rois ocist le roi Alaric par son cors et coment sa gent fu vaincue .
Li vintetroisimes , coment li rois fu apelez Augustes , et coment il fist ocire le roi Kararique et I sien fil en sa prison .
Li vintequatriemes , coment li rois fist ocire Kanacaire , le duc de Cambrai et I sien frere , et si estoient si cousin .
Li vintecinquimes parole d'aucunes incidences qui en ce tens avindrent , et de la mort le fort roi Clodovée .
Coment François descendirent des Troiens .
Quatre C et IIII anz avant que Rome fust fondée , regnoit Prianz en Troie la grant .
Il envoia Paris , l'ainzné de ses fiuz , en Grece pour ravir la roine Heleine , la fame au roi Menelau , pour soi vengier d'une honte que li Grec li ourent ja fete .
Li Grejois , qui moult furent correcié de ceste chose , s'emurent et vindrent asegier Troie .
A ce siege , qui X anz dura , furent ocis tuit li fil le roi Priant , il et la roine Ecuba sa fame ; la cité fu arse et destruite , li peuples et li baron ocis ; mais aucun eschaperent de cele pestilence , et pluseurs des princes de la cité , qui s'espandirent en diverses parties dou monde pour querre noveles habitations , come Helenus , Eneas et Anthenor , et maint autre .
Cil Helenus fu li uns des fiuz au roi Priant ; si ert poetes et bons clers .
M et CC enmena ovec lui des essilliez de Troie ; en Grece s'en ala ou regne Pandrase ; de li eissi puis grant lignie .
Eneas , qui refu I des plus granz princes de Troie , se mist en mer o tot III M et CCCC Troiens ; en Cartage ariva après granz periuz et granz tormenz que il out en mer soufferz ; ovec Dido , la roine de la cité , demora une piece dou tens , puis s'en parti et ariva en Ytalie , qui par sort li estoit destinée selonc les fables ovidienes .
La terre conquist , si regna puis III anz .
Après sa mort , Ascanius , ses fiuz , espousa Lavine , la fille au roi Latin ; I fil out de cele dame , qui fu apelez Silvius .
Quant il fu granz et parcreüz , il hanta tant es chambres sa mere que il engroissa une seue niece ; si engendra en li Brut .
Cil Brutus enmena puis la lignie d'Eleni , dont nous avons desus touchié , en l'isle d'Albion , qui or est apelée Engleterre , et Corinée , qui estoit descenduz de la lignie d'Anthenor .
Quant il ourent cele isle prise , qui au tens de lors estoit habitée de jaianz , cil Corinées out à sa part une contrée de la terre qui encore est apelée Cornouaille par la raison de son non .
L'autre partie de la terre que Brutus retint à son ouès refu de son non apelée Bretaigne .
Lors fonda une cité tout à la semblance de Troie la grant , Trinovaque , c'est à dire novele Troie .
De celui Brut descendirent tuit li rois qui puis furent en la terre jusques au tens que Anglois , qui vindrent d'une des contrées de Saisoigne qui ert apelée Angle , pristrent la terre , des quex ele est apelée Angleterre .
Turcus et Francio , qui estoient cousin germain ( car Francions fu fiuz d'Ector , et cil Turques fiuz Troylus , qui estoient frere et fil au roi Priant ) , il se departirent de leur contrée , et alerent habiter delez une terre qui est apelée Trace ; là demorerent seur un flueve qui a non la Dinoe .
Quant ensemble ourent habité un grant tens , Turcus se departi de Francion son cousin , il et une partie dou pople que il enmena ovec soi ; en une contrée s'en ala qui est nomée Scice la Petite ; en cele terre habita si longuement , il et sa gent , que il crierent d'aus IIII manieres de genz , Austrogohtes , Ypoghotes , Wandes et Normanz .
Francio demora seur le devant dit flueve après ce que ses cousins se fu de lui partiz ; là fonderent une cité que il apelerent Sicambre ; longuement furent apelé Sicambrien pour le non de cele cité ; tributaire estoient aus Romains , ausi come les autres nations .
M et D anz et VII demorerent en cele cité puis que il l'orent fondée .
De diverses opinions pourquoi il furent apelé François .
Après avint au tens Valentinien l'empereor des Romains , qui regna puis la passion Jhesu Crist CCC et LXXVI anz , que une maniere de genz qui estoient apelé Alain habitoient es paluz de Meode .
Forz genz estoient et bataillereus .
A cel empereor Valentinien se combatirent pluseurs foiz ; aucunes foiz les vainqui et les embati par force dedenz les dites paluz ; mais li Romain ne les povoient ensivre , car li liex estoit si forz et si perilleus pour les fonteniz et pour les mareschieres , que , quant il s'estoient dedenz embatu , il ne les povoient de riens grever .
Quant li empereres vit ce , il apela en s'aide les Troiens qui habitoient en Sicambre , et leur pria que il feissent une voie tant seulement par quoi sa gent peussent venir à ses anemis soudainement .
Cil li respondirent que il ne feroient pas ce sanz plus , ainz li promistrent que il les prendroient et chaceroient fors par force .
Li empereres , qui moult liez fu de tele response , leur quitta le treü de X anz se il povoient ce fere .
Joiant furent li Troien de la promesse l'empereor ; soudainement se ferirent es paluz , come cil qui bien savoient eschiver les periuz et les maus pas que il cognoisoient .
Les Alains troverent asseurez , qui d'aus ne se prenoient garde , car il cuidoient que nus ne peust jusques à iaus venir pour la forterece des lieus ; grant partie en ocistrent ; l'autre partie eschapa par fuite et aucuns empristrent .
Li empereres se merveilla moult de la force et de la hardiece des Troiens , pour ce que il avoient osé entrer es lieus si perilleus , ocire et prendre et chacier les plus granz anemis de l'Empire , ce que li Romain , vainqueour de tout le monde , n'osoient fere ; pour ce les apela lors François par la reson de leur fierté .
Autre opinion por quoi il furent dit François .
Aucun des actors racontent que il furent apelé François dou non d'un prince que il ourent , qui ert apelez Francions , dou quel nous avons là desus parlé , et dient ensi que quant il se partirent de Troie la grant , il firent I roi qui out non Frigan , puis alerent par maintes regions jusques en Aise la grant ; là se deviserent en II parties , des queles l'une habita en Grece en la terre de Macedoine , par la vertu des quex li Macedonien furent si redouté que il firent moult de batailles et ourent pluseurs victoires par leur aide , au tens le roi Phelippe et le grant roi Alixandre son fil .
L'autre partie de cel devant dit pople ala en Europe ; habitation prist entre la grant mer et une region qui est apelée Trace , seur la rive de la Dinoe .
Quant ensi ourent là habité une piece dou tens , il se deviserent en II parties et furent II nations diverses apelées par divers nons ; car li un furent nomé Torgotin , pour leur roi qui estoit nomez Torgotus , et li autre , pour leur roi qui avoit non Francions , furent apelé François , qui chacierent les Alains des paluz de Meode , si com nous avons lassus dit , à la requeste l'empereor de Rome .
Coment il conquistrent Alemaigne et Germanie , et coment il desconfirent les Romains .
Quant li X anz furent trespassé , li empereor Valentins , dou quel nous avons parlé desus , envoia ses messages aus Troiens pour querre le treü que il avoient devant les X anz acoustumé à paier .
Il respondirent aus messages que il en estoient quitte par le pris de leur sanc , et que pour iaus racheter de ce treü à touz jors mais s'estoient il mis em peril de mort , et que jamès treü ne leur rendroient .
Li empereres , plains d'ire et de grant indignation , vint seur iaus à granz oz ; ses batailles ordena pour combatre ; et li Troien , ja soit ce que il ne fussent que une seule nation assez petite contre tout l'Empire de Rome , issirent contre iaus à bataille ; mais quant il virent que la force des autres nations estoit ajoustée oveques les Romains , il sourent bien que il ne porroient avoir longue durée encontre si grant pople ; pour ce jugierent plus profitable chose à cesser que à combatre .
Leur cité guerpirent lors , car il ne voloient plus estre tributaire .
En Germenie descendirent ; les rivages porpristrent d'un flueve qui est apelez li Rins ; III dux firent de leur gent pour iaus gouverner : li uns out non Marchomires , li autres Sonnones , et li tierz Genebauz .
Leur poples estoit ja formenz moutepliez et creüz , car au tens que il issirent d'Ayse il n'estoient pas plusde XII M de gent d'armes , et ja estoient si mouteplié que li Germain et li Alemant , qui en quantité et en force sont puissant , avoient merveilleusement grant paour d'aus .
Parmi la terre s'espandirent et pristrent pluseurs chasteaus et pluseurs citez .
En ce tempoire regnoit li empereres Theodosies ; mainte complainte out des François , qui Alemaigne avoient ensi porprise ; contre iaus envoia o grant ost Nannie et Quentin , qui estoient dui mestre des chevaliers .
Aus François se combatirent ; vaincu furent en la premiere bataille .
Quant il virent ce , il apelerent en leur aide Eracle et Jovinien , qui estoient dui autre prince de la chevalerie de Rome ; derechief se combatirent aus François tuit ensemble ; en cele seconde bataille refurent li Romain desconfit , mès Eracles et Joviniens s'enfuirent .
En cele seconde bataille firent li François si grant occision de Romains , que toutes les autres nacions en furent si durement espoantées , que nus ne fu ainques puis qui les osast contraindre ne aresnier de rendre treü .
Carbogastes , qui ert cuens de cele gent , s'enfui aus Romains après ce que li François l'ourent vaincu , mais toutevoies rapareilla il après bataille contre iaus ; une partie en desconfist , et aus autres fist pès , si com il est escrit plus pleinement en la vie saint Ambroise .
En ce tens pristrent li François la cité de Treves par le conseil et par l'aide Luce , l'un des conseilleors de Rome , car cil Luces avoit grant duel et grant despit de ce que Avices , qui ert ausi come empereres seur la terre de Galle , avoit jeü avec sa fame , et ce fu la reson pour quoi il le fist .
Coment et quant la cité de Paris fu fondée , et dou premier roi de France .
Toute cele gent ne demeura pas en celui païs , ainz s'en departi une compagnie , XXIII M furent par nombre ; entre iaus firent I duc por iaus governer qui out non Ybors .
Il guerpirent Alemaigne et Germenie pour querre novele habitation ; en Galle arriverent ; li païs et la terre leur plut moult , et moult leur sembla delitable à demorer .
Seur le flun de Saine habiterent et fonderent une cité que il nommerent Leuthece , qui or est apelée Paris , DCCC et IIIIXX et XV anz devant l'Incarnation Nostre Seigneur .
Là habiterent , puis que leur anceseur se furent parti de Sicambre , M CC et LXX anz .
En celui tens vivoient simplement ; poi savoient de l'us d'armes .
Au tens de lors n'avoit ainques eu roi en France ; chascuns fesoit ce que bon li sembloit ; mais toutevoies estoient il souget aus Romains et fesoient chascun an noviaus conseleeurs de leur gent meimes pour le pople governer ausi come cil de Rome .
En ce tens entra Marchomires en France .
Cil Marchomires avoit esté fiuz au roi Priant d'Osteriche , qui estoit descenduz de la lignie le grant roi Priant de Troie .
Cil le reçurent moult honorablement , li et toute sa gent , et pour ce que il leur ensegna l'us d'armes , et que il fist clorre les citez et les chasteaus de murales pour les asauz des larrons , l'establirent il governeor et defendeor dou païs , et pour ce meismement que il estoit descenduz de la lignie de Troie ausi com il estoient ; si furent tout I poples et une gent .
Cil Marchomires avoit I fil qui avoit non Pharamonz ; nobles chevaliers estoit et preuz aus armes .
Li François , qui vourent avoir roi ausi comme les autres nations , prisrent celi Pharamont par le conseil Marchomire son pere ; seigneur et roi le firent seur iaus et li laissierent le païs à governer .
Cil Pharamonz fu li premiers rois de France , car à ce tens n'i avoit ainques eu roi , ains estoit li païs sous l'emperere de Rome .
Pour ce que Marchomires voloit acquerre lor grace et leur amor , mua le non de la cité , qui devant estoit apelée Leuthece , qui vaut autant comme vile pleine de boue , et li mist non Paris , pour Paris l'ainzné fil au grant roi Priant de Troie , de cui lignie il estoit descendu .
Car tuit cil qui de cele generation estoient , en quelque terre que il fussent , desirroient moult que leur noms et leur renommée fust espandue et monteplié par tout le monde .
Cil rois Pharamonz governa noblement le roiaume tant com il vesqui ; morz fu quant il out regné XX anz .
Dou secont roi qui out non Clodio .
Jusques ci vous avons recitées les oppinions d'aucuns actors , mais pour ce que nous ne volons pas que nuls puisse trover contrarieté en ceste lettre , nous prendrons la matiere si comme ele gist es croniques , qui ensi dient que puis que li François se furent parti de Sicambre et il ourent Alemaigne et Germenie conquise et les Romains desconfit par II batailles , il coronerent un roi qui out non Pharamonz .
Cil Pharamonz engendra Clodio , qui après lui fu rois ; apelez fu Clodio li cheveluz , car en ce tens estoient li roi chevelu .
En poi de tens après que li rois Clodio fut coronez , il et si François pristrent à envaïr les terres vesines et à courre sus à ciaus qui à aus marchissoient .
Ils degasterent la contrée d'une gent qui auques près d'iaus habitoient , que on apeloit Toringiens .
Cele terre siet en une partie d'Alemaigne .
Un chastel pristrent qui estoit nomez Dispergue ; en ce chastel establi li rois le siege de son regne .
Dès lors començoit jà li empires de Rome à abaissier et à dechaoir , et la force des Romains , qui soloit estre comparée à force de fer , estoit jà chaüe en la fragilité qui est comparée à pieces de poz de terre .
Car li Borgoignon avoient jà porprise et saisie la province de Lyons et li Gocien cele d'Aquitaine , ne li Romain ne tenoient plus de toute Galle fors cele partie qui est enclose entre Loyre et le Rim .
Li rois Clodio , qui moult desiroit à eslargir les bonnes de son roiaume , envoia ses espies outre le Rin pour savoir quel defense li païs avoit ; puis passa outre o tout son ost .
La cité de Cambrai assist et prist ; outre passa parmi la forest de la Charboniere , à la cité de Tornai vint , le siege mist entor la vile ; assez tost après la prist ; tous les Romains qui contre lui vindrent pour le païs defendre ocist et mist à mort .
Mais pour ce que nous avons ci fait mencion de II provinces de Galles , qui or est apelée France , avenant chose est que ci endroit soit mise la descrition de toute Galle en la maniere que Jules Cesar la descrist , qui en X anz la conquist ; à li s'acorde , Plines et maint autre philosophe .
En III provinces principaus est toute Galle devisée : la premiere si est Celte , qui vaut autant comme cele de Lyons , la seconde cele de Belge , et la tierce cele d'Aquitaine .
La province donques de Lyons , qui commence au Rône et fenist à Gironde , contient mainte noble cité , desqueles nous avons ci mis les noms , car par les noms des citez sera plus legierement la descrition entendue .
La premiere si est Lyons , Chalon , Ostun , Sanz , Troies , Auceurre , Miauz , Paris , Orliens , Chartres , Rouen , Evreues , Lisieues , Avrences , li Mans , Nantes , Renes , Vanes , Angiers , Nevers , Tors et Boorges .
Mais Sanz et Ostun furent ancienement de plus grant noblece et de plus grant auctorité que nules des autres , car la cité d'Ostun fu ausi comme principaus et maistresse de toute Galle au tens que Jules Cesar et li Romain tenoient le païs , pour ce que ele obei touzjors volentiers aus empereors de Rome et garda et norri touzjors la grace et l'amor que ele avoit aus Romains .
La cité de Sanz refu de si grant afere et de si grant fierté , que li Franc Senonois asistrent Rome et la pristrent par force , et enclostrent les Romains dedenz le Chapitoile ; si les en firent retorner par grant avoir que il leur donerent avant que il s'en vosissent partir .
Mais Horoses , qui fet une autre descrition de toute Galle et la devise en IIII provinces , ne s'acorde pas que Tors et Boorges soient en la province de Lyons , ançois vout dire que eles sont en cele d'Aquitaine , pour ce que ele comence au flueve de Loyre et dure jusques aus monz de Monjeu .
Maint flueve corent par ceste province , des quels li Rones est li plus granz .
Après la descrition de la province de Lyons met Jules Cesar cele de Belge , qui commence aus darreennes parties de Galle par devers le Rim et dure jusques à la cité de Senliz , et s'estent tout contremont vers Orient , dont les plus nobles citez sont ci nomées .
La premiere est Coloigne , Tongres , Trevez , Mez , Toul , Verdun , Rains , Chaalons , Loon , Soissons , Amiens , Noion , Biauvez , Vermans , Arraz , Tornai , Cambrai et maintes autres .
Mainz fleuves court par cele province , dont li Rins , Matrone et Muese sont li plus grant .
Mainte riche forest contient , des quels Ardane est la plus grande ; si grant est que ele dure plus de D miles de lonc .
La tierce province si est cele d'Aquitaine selonc la descrition Pline et Jule Cesar ; si commence au flueve de Gironde , et dure d'une part jusques aus monz de Monjeu et d'autre costé jusques à l'entrée d'Espaigne .
Mainte noble cité contient ; la premiere est Clermont , Narbone , Kaors , Tholouse , Gaeste , Rodais , Limoges , Pierregort , Poitiers , Bordiaus , Saintes et Angolesme .
Mainte riche forest contient et maint grant flueve ; II des plus renomez sont Gironde et Dordone .
Cest flueves qui est nomez Dordone retient le non de II fontaines dont il sourt , dont l'une est apelée Dor et l'autre Done .
Si est nomée ceste province Aquitaine pour ce que ele est plus habundanz de fonteines et de flueves que nule des autres .
Quant li François orent conquises toutes ces provinces , il les deviserent en II parties tant seulement .
Cele partie devers Septentrion qui est enclose entre Mouse et le Rim apelerent Austrie ; cele qui est entre Mouse et Loyre apelerent Neustrie , et par ce non fu jadis Normendie apelée , avant que Normant la preissent .
Cele partie devers Lyons que li Borguegnon pristrent retint le non d'iaus , pour ce fu apelée Borgoigne .
Ci vous avons rescrit le siege de toute Galle au mieuz que nous povons , selonc les livres des anciens actors .
Dou tierz roi qui out non Merovées dou quel la premiere generation issi .
Quant li rois Clodio out regné XX anz , il paia le treü de nature .
Après lui regna Merovées .
Cil Merovées ne fu pas ses fiuz , mais il fu de son lignage .
De cetui eissi la premiere generation des rois de France ; si dura sanz faillir d'oir en hoir jusques à la generation Pepin le secont , le pere le grant Challemaine .
Cist rois fu moult profitables au roiaume .
En ce tens passerent le Rim une gent qui estoient apelé li Hun ; la cité de Treves craventerent , tout le païs d'entor Tongres ardirent et gasterent .
En tel maniere estoit toute Galle en batailles , en persecutions ; partout resonnoient cri , pleur , doleurs et pestilences , occisions et rapines ; si dura ceste male aventure jusques à la cité d'Orliens ; la vile assistrent , et mistrent gardes aus portes que nus ne peust eissir .
En ce tens estoit Sainz Agniens evesques d'Orliens ; li sainz hons fist sa proiere vers Nostre Seigneur que il confortast le païs et la cité ; Nostre Sires oï sa proiere , car par ses oresons et par sa merite fu li orgueuz de ce pople si triblez que il s'enfuirent et se perdirent en tel maniere que l'en ne pout ainques puis savoir que il devinrent ne où il habiterent .
Morz fu li rois Merovées après ce que il out regné XVIII anz .
Dou quart roi qui out non Childeris , coment li baron le chacierent hors du roiaume pour sa luxure .
Un fil out li rois Merovées , qui out non Childeris ; coronez fu après la mort son pere , mais il ne comença pas à regner moult gracieusement .
Haïz estoit de ses barons pour les vilenies et por les hontes que il leur fesoit , car il prenoit à force leur filles ou leur fames quant eles li plaisoient pour acomplir les deliz de sa char ; pour ceste raison le chacierent hors dou roiaume ; plus ne povoient soufrir les griés de sa deffrenée luxure .
Quant ensi fu essilliez , il s'enfui à Bissine le roi de Toringe , qui moult debonairement le reçut et le tint ovec lui moult honorablement tout le tens de son essil .
Mais nus n'est si haïz qui n'ait aucune foiz aucun ami : cil rois Childeris out à ami l'un des barons qui moult avoit touz jors esté ses familiers ; Guinemenz avoit non .
Par son conseil fesoit moult de choses tandis com il governoit le roiaume .
Li rois , qui bien savoit que les barons ne l'avoient pas à cuer et que il le menaçoient , apela I jor celi Guinement avant ce que il fust essilliez dou roiaume ; conseil li demanda que il feroit de ceste chose .
Cil li loa que il donast lieu à l'ire des barons , car se il demoroit , il acroistroit plus leur malivolence que il ne l'apeticeroit , et la nature humaine si est tele que il portent envie et haine à celui que il voient en present , et quant il ne le voient noient , aucune foiz avient que il en ont compassion .
Si li promist que il essaieroit les cuers des barons tandis , et se il povoit , il les apaiseroit à lui ; mais pour ce que il n'en peust estre de riens deceuz , il prist I besant d'or , si le coupa par mie ; l'une moitié l'en bailla , et l'autre retint ; puis li dist ensi : « Se je te puis reconcilier en Franc , je t'envoierai ceste partie que je ai retenue , et se tu voiz que eles s'acordent ensemble ausi com eles font orendroit , ce te sera certains signes de ta reconciliation ; lors t'en revendras pour recevoir ton regne , dont tu es maintenant essilliez .
» Après ces paroles s'en ala li rois en essil , si come nous avons dit , et cil demourra pour sa besoigne procurer .
Coment firent roi Gilon le Romain , après ce que il orent chacié le roi Childeric .
Après ce que li rois Childeris se fu ensi partiz dou roiaume , li baron , qui pas ne voloient estre sanz seigneur , eslurent I roi , Giles avoit non ; Romains estoit de nation ; de par les Romains avoit la cure receue de garder ce que il tenoient de la terre de Galle .
Pas n'estoient remembrable des injures et des griés que il avoient fet à ciaus de Rome et à celi Gilon meismes .
Moult est l'umaine pensée deceue et avuglée , qui cuide que cil les doie aidier et consellier , à cui en aura fet tant de persecutions et tant de domages : par quel raison conseillera cil son anemi qui li aura ses biens gastez , ses maisons arses , son pople ocis et ses citez acraventées ? Cil Guinemenz , qui si ert amis au roi Childeric , estoit sages et pleins de grant malice ; tant fist en brief tens que il fu si acointés dou roi Gilon , que il ne fesoit riens sanz son conseil , pour ce que il cuidoit que il fust li plus loiaus amis que il eust .
Bien savoit Guinemenz que il avoit les François soupeçonneus ; pour ce li amonesta tant com il pout que il passast le tens par faintises et par simulations , et que il les grevast de treüz et d'exactions ; mais pour ce que il pensoit bien que li François ne se flechiroient mie pour tex griés que il ne demorassent en haine vers le roi Childeric , si com il avoient commencié , et que il ne se tenissent à Gilon que il avoient esleu , il li dit en tel maniere : « Tu ne porras brisier la felonie ne l'orguel des François , se tu ne destruiz aucuns des plus nobles et des plus puissanz ; par ce porras les autres legierement flechir à ta volenté .
» Gilons , qui pas ne s'avertissoit de la malice que cil pensoit , s'acorda à ce conseil ; la cure de ceste besoigne li charcha .
Guinemenz , qui tant out attendu que il vit tens et lieu de ce faire , comença à ciaus qui avoient esté plus contraire au roi Childeric ; de crime les reta et les prist , puis les envoia au roi Gilon pour fere joustice .
Il commanda tantost que il fussent pugni de crime de conspiration et de majesté esgenée .
Quant li autre baron virent la cruauté de Gilon , il furent forment esmeu contre lui ; lors traistrent à Guinement , par cui conseil Giles faisoit ce ; mès il ne le savoient mie ; à lui se descovrirent en compleignant de Gilon qui tels cruautez faisoit .
Il leur respondi que moult se mervelloit de la legiereté et de la muableté de leur cuers , quant il se plaignoient jà de celui que il avoient tant loé un poi devant et jugié digne dou regne ; puis leur dist : « Quel forsenerie vous demenoit quant vous getastes fors de son regne vostre droit seigneur né de vostre gent , et vous souzmeistes à un orguelleus d'aliene nation .
Mais par aventure vous me respondrez que ce fu pour sa luxure , et je vous demant pour quoi vous vous plegniez de celui que vous esleustes par desus vostre seigneur lige ! Vous avez despit et chacié vostre roi , né et crié de vous meismes , qui estoit debonaires par nature et peust encor estre plus debonaires et profitables au roiaume s'il eust lessié la joliveté de son cors , que il ne maintenist pas touz jors .
Si avez pris un tyrant que vous deussiez eschiver et douter pour ce que il est nez d'estrange nation .
Mais se vous volez croire mon conseil , je vous lo que vous le rapelez et que vous li rapaisiez son cuer que il a troublé vers vous pour la honte que vous li avez faite .
Certes ce est moult dure chose que vous ne povez souffrir la luxure d'un seul home , et vous souffrez la perdition de tant de nobles princes » .
Coment Childeris fu rapelez et Gilons fu botez hors .
Li baron qui furent encoragié de ces paroles ( car bien leur sembloit que il deist voir ) , et esmeu contre Gilon le Romain , respondirent : « Nous nous repentons moult de la honte et des vilenies que nous avons fetes à nostre propre roi , et se nous saviens là où l'en le peust trover , nous envoissens à lui messages et li priissons humblement que il retornast à son regne .
» Moult fu liez Guinemenz quant il oï ces paroles .
Par un certain message envoia au roi Childeric la moitié dou besant d'or que il li avoit parti quant il se fu de li partiz , et li manda en tel maniere : « Retorne à ton regne et use beneureusement de ta seigneurie comme sires desirez .
» Quant li rois Childeris out le message receu , et il out la verité seue par le tesmoignage de la partie dou besant , il retorna liement en France .
Quant il fu mi-voie , il manda Guinemant son loial ami que il li venist à l'encontre isnelement .
Cil i vint à grant compagnie des barons droit à un chastel qui est apelez Bar , puis commanda aus bourjois et au pople de la vile que il receussent le roi leur seigneur honorablement .
Cil , qui volentiers le firent , le reçurent à grant joie et li firent tant d'oneur com il porent .
Moult leur en sot li rois bon gré , et pour l'oneur que il li orent faite selonc sa libéralité les franchi du treü que la vile li devoit touz les anz .
Grant joie li firent li baron et moult s'umilierent vers lui .
Leur forces joinstrent ensemble pour aler sus Gilon , qui jà par aventure s'estoit aperceuz de la conspiration que il avoient fete contre lui .
A lui se combatirent et le desconfirent en la premiere bataille .
Il s'enfui , et s'en ala en la cité de Soisons que il tenoit .
Là demora tout le remanant de sa vie .
Quant morz fu , Siagres uns siens fiuz tint la cité après lui .
Li rois Childeris , qui estoit bons chevaliers de sa main et sages de conseil , esmut ses oz contre Oudouacre le roi de Saisoigne , ensemble se combatirent il et leur genz ; desconfiz fu Oudouacres et ses oz ; par fuite garanti sa vie .
Li rois Childeris , qui moult estoit ardanz de lui tenir , le chaça jusques à Orliens ; mais cil s'en fu jà fuiz , qui pas n'osa atendre sa venue .
Li rois assist la vile et la prist par force ; un conte Romain , qui laienz estoit , ocist ; Pous avoit non .
Ensi escrut li rois son regne jusques à Orliens , et puis jusques à la cité d'Angiers .
Des expositions des III avisions le roi Childeric et coment la roine Basine vint à lui .
Quant la roine Basine , fame Bissine le roi de Toringe à cui li rois s'enfui , sout que Childeris se fu acordez à ses barons et que il fu receuz en son regne , ele guerpi son seigneur , et s'en vint après Childeric en France , car l'on disoit que il l'avoit cogneue tandis com il demoroit ovec son seigneur .
Il li demanda porquoi ele l'avoit sui et son seigneur guerpi ; ele li respondi : « Je sui , dist ele , à toi venue pour ce que je ai cogneue et esprovée ta temprance et ta vertu , et se je cuidasse meilleur de toi trover en nules des parties dou monde , nus griés de voie ne nus travaus de cors ne me tenist que je ne l'alasse requerre .
» Quant li rois oï ceste response , il la prist par mariage comme païens que il estoit ; si ne li sovint pas des bontez et des benefices que Bissines , li rois de Toringe , ses premiers mariz , li out fez quant il out esté chaciez de France .
Quant il furent le soir couchié ensemble et il furent ou secré dou lit , la roine l'amonesta que il se tenist cele nuit d'abiter à li , puis li dist que il se levast et alast devant la porte dou palais , et li seust à dire ce que il auroit veu .
Li rois se leva , et fist son commandement .
Quant il fu devant la sale , il li sembla que il veist granz formes de bestes , ausi comme d'unicornes , de lieparz et de lyons , qui aloient et venoient par devant le palais .
Il retorna touz espoentez et raconta à la roine ce que il avoit veu .
Ele li dist que il n'eust pas paor , et que il retornast arrieres .
Quant retornez fu , il vit granz ymages d'ours et de leus ausi com s'il vousissent courre sus li uns l'autre .
Il retorna au lit la roine , et li raconta la seconde avision .
Ele li redist que il retornast encore une foiz .
Quant retornez fu , il vit figures de chiens et de petites bestes qui s'entredepeçoient toutes .
Quant il fu retornez à la roine et il li out tout raconté quanque il out veu , il li requist que ele li feist entendre que ces III avisions senefioient , car il savoit bien que ele ne l'i avoit pas envoié pour noient .
Ele li dist que il se tenist chastement cele nuit , et ele li feroit au matin entendre la signification des III avisions .
Ensi furent jusques au matin , que la roine apela le roi , que ele vit moult pensif .
Puis li dist ensi : « Sire , ostez ces pensées de ton cuer , et entent ce que je dirai .
Si saches certeinement que ces avisions ne sont pas tant significations des choses presentes comme de celes qui à avenir sont .
Si ne pren pas garde aus formes des bestes que tu as veues , mais aus faiz et aus mours de la lignie qui de nous doit eissir .
Car li premiers hoirs qui de nous naistra sera hons de noble proëce et de haute puissance ; et ceste senefie en la forme de l'unicorne et dou lyon , qui sont les plus nobles bestes et les plus hardies qui soient .
La signification de la seconde avision si est tele , car en la forme de l'ours et dou leu sont segnefié cil qui de nostre fil istront , qui seront rapineus ausi com les bestes sont .
La segnefiance de la tierce avision si rest tele , que en la forme dou chien , qui est beste lecherresse et de nule vertu , ne ne puet sanz l'aide d'ome , est segnefié la mauvestié et la parece de ceus qui vers la fin dou siecle tendront le ceptre et la corone de cest roiaume .
En la torbe des petites bestes qui s'entrabatoient est senefiez li menuz poples qui s'entrociront , pour ce que il seront sanz paor de prince .
Sire , dist la roine , vez ci l'exposition des III avisions qui est certaine demostrerresse des choses qui sont à avenir .
» Ensi fu li rois hors de la pensée en quoi il estoit chaüz pour les avisions , et fu liez de la noble lignie et dou grant nombre des preudomes qui de lui devoient eissir .
D'une incidence ; coment li empereor de Costantinoble envoia Theodore contre Odouacre pour deffendre les Romains .
Incidence .
En ce tens vint en Ytalie Odouacres , uns princes qui estoit sires d'un pople qui habite seur les rivages de la Dinoe .
Forment estoit devenuz orguelleus por une victoire que il avoit eue contre Phelethée le roi de Rugie .
Avant que il entrast en la terre ala parler à saint Severin , qui en ces parties habitoit .
Li sainz li dist ausi comme par prophecie : « O tu , Odouacre , qui es maintenant vestuz de viez piaus de bestes , assez tost seras sires de toute Ytalie .
» Car en ce point que il ala visiter le saint home , il avoit unes piaus afublées .
Quant il out cele parole oïe , il entra en Lombardie .
Assez i fist rapines et occisions et gasta le païs , non pas si comme il dut , mais si com il vout .
Enthemies , li empereres de Rome , fu morz en ce point , si fu occis par la traïson Recimere son gendre .
Odouacres prist forment à menacier la cité de Rome , et les Romains de ses menaces furent moult espoanté , maismement pour ce que il n'avoient point adonc d'empereour ne chief qui les governast .
Pour ce envoierent leur messages à Lyon l'empereour de Costentinoble , et li proierent que il leur envoiast I des princes de son palais , par quoi il fussent tensé et deffendu de leur anemis .
En ce tens estoit Thierris li uns des plus granz princes dou palais l'empereour .
Fiuz avoit esté Theodore ; cil Theodores fu nez en une des parties de Grece qui est apelée Macedoine , et sa fame ausi , qui estoit apelée Lilie .
Serjant ourent esté à l'un des nobles homes dou palais qui avoit non Ydaces .
Cil Thierris s'estoit si bien faiz et si bien provez touzjors , que il estoit li uns des plus vaillanz homes de la cort l'empereour par son sens et par sa prouèce ; car ausi com il seurmontoit les autres en quantité de cors , tout ausi les seurmontoit il en force et en hardiece .
Moult l'avoit li empereres chier au tens de lors et maint des senateurs pour son sens et pour sa valeur .
Quant li message aus Romains furent devant l'empereour venu , et il out la cause de leur voie entendue , il leur livra Thierri et le fist patrice et defendéeur de toute Ytalye .
Quant il fu la venuz et li Romain l'ourent receu , il aparella ses oz et se combati contre Odouacre par plusieurs foiz .
Un jor que il se combati à lui fu desconfiz il et sa gent ; à ce fu menez que il covint que il fuist .
En ce que il s'enfuioit droit vers la cité de Ravane , Lylye sa mere li corut au devant et li proia que il retornast à la bataille .
Mais quant ele vit que il refusoit et doutoit à retorner , ele li dist : « Biau fiuz , croi moi , tu n'as forterece ne recet où tu puisses fuir ne mucier toi , se je ne lieve ma robe si que tu entres en la maison dont tu eissis quant tu fus nez » .
Quant li jovinciaus oï ce , il fu touz enflammez et touz honteus des paroles sa mere ; il reprist cuer et hardement , et rasembla tant de sa gent com il en pout avoir ; ou champ de la bataille retorna seur ses anemis qui gisoient çà et là par mie le champ , comme cil qui estoient asseuré pour la victoire que il avoient eue .
Une partie en ocist , l'autre partie s'enfui .
Odouacre prist , et assez tost après l'ocist .
Ensi delivra les Romains et toute Ytalie de lui et de sa gent .
Incidence .
Lors avint en la cité de Thoulouse que un grant ruz de sanc corut toute jor à jornée en mie la cité .
De ceste merveille furent cil dou païs esbahi , et distrent li plus sage que ce segnefioit la perdition de la cité et l'acroissement de la seigneurie des François .
Coment cil Theoderis fu meslez à l'empereor et garantiz de mort par un sien ami qui out non Tholomées .
Quant Thierris fu partiz de l'empereor , envie , qui touzjors dure , point et esmut les cuers d'aucuns des senateurs .
Il commencierent à detraire à lui et à ses faiz qui estoient digne de loenge ; à l'empereor alerent ; tant firent et tant li distrent et d'un et d'el , que il pervertirent la bone volenté que il avoit vers lui et la grace muerent en haine .
Entendre li firent que il tendoit à avoir le regne Esperiel ( c'est à dire le regne d'Ytalie , et puet estre dit regnes Esperiaus , si com aucun volent dire pour une estoile prochaine à ce roiaume qui ensi est apelée ; li autre dient que ce fu pour un roi qui en cele terre regna , qui out non Esperus) .
Li empereres , qui trop legierement les crut , fu si durement esmeuz contre lui que il le rapela , et li manda que il retornast arrieres en Costantinoble .
De si desmesurée haine le haoit , que il avoit proposé que il le feroit occire tout seul desevré de sa gent .
Mais Tholomées , li uns des senateurs , qui moult estoit sages hom et moult avoit touzjors amé Thierri , ne pot ainques estre pervertiz par nule malice de ses anemis que il ne fust adés entiers en s'amor .
Quant il aperçut la traïson que cil machinoient contre son ami , il s'en ala à l'empereor quant il vit point et heure , puis li dist en tel maniere : « La loenge et la gloire des Romains et des empereors qui jadis ont esté , n'est pas tant seulement esauciée et renomée par batailles et par victoires , més par les merites de pitié et de foi enterine envers les subgiez .
Car li plus grant de noz princes qui jadis ont esté desiroient plus à veintre leur anemis par misericorde et par pitié que il ne fesoient par droit d'armes et par loi de bataille .
Ce puet on prover par mainz examples : Scipions , li uns des senateurs de Rome , aquist grant non et grant loenge de ceus de Carthage , mais plus fu loez et prisiez de ce que il ne fu pas tant seulement aus obseques d'un sien mortel anemi , ainz porta la biere d'une part à ses propres espaules .
Ponpées redut avoir grant gloire quant il out vaincu Mitridate lui et sa gent , qui si estoit forz hons et puissanz .
Mais plus grant loenge dut avoir en ce que il ne leva pas tant seulement de terre le roi Tigrane qui s'estoit agenolliez devant ses piez et tenoit sa corone sor ses genouz en priant merci , ançois li mist la corone seur son chief , puis le leva de terre et l'asist delez lui .
Regules , un des conseilleors de Rome , refu plains de grant loiauté , que il ama mieuz à morir entre ses anemis et perir par divers tormenz , que à brisier la foi de son sairement .
Se cist et maint autre , des quex nous ne parlerons ore mie , garderent jadis loiauté et justise , il n'ourent pas loenge et renommée sanz raison .
Bons empereres , ne reçoif donques pas les fauses paroles de ceus qui volent conchier la gloire de l'empire et de ton non par leur faus amonestemenz .
Que dira on par tout le monde , se tu ocis ensi sanz raison si vaillant home et si puissant , et qui tant puet profittier à l'empire ; mais si tu voloies croire mon conseil , Thierris seroit mandez ; pris et liez seroit si tost com il entreroit ou palais ; puis seroient envoié aus Romains aucuns des senateurs por ceste chose nuncier et pour raporter leur response .
» Pour ce monstra Tholomées ceste voie à l'empereor , car il avoit jà envoié un sien message aus plus granz homes d'Ythalie , et leur avoit mandé que il meissent en prison les senators que li empereres leur devoit envoier , puis li remandassent tels paroles : « Nous ne te rendrons pas tes senateurs , se tu ne nous renz tout avant nostre avoué et nostre defendeor .
» Tout ensi com cil le manda , ensi le firent , quant li empereor leur out envoié ses senateurs .
Quant li empereor vit ce , il se douta que il ne feissent pis , pour ce leur rendi Thierri , et reçut ses senators .
Ensi fu Thierris delivrez dou peril de mort à cele fois par le conseil de son ami .
Quant il fu à Rome retornez , il fist diverses batailles contre ses anemis , et vainqui glorieusement partout , comme cil qui moult estoit sages et puissanz en armes .
Par pluseurs foiz se combati à une maniere de gent que on apele les Avares ; maintes foiz les vainqui et aucune foiz refu vaincuz .
Un jor se combati à iaus , si les desconfist et chaça del champ ; moult en ocist en fuiant ; il les enchauça jusques à un flueve qui est apelez Hester .
Quant il out fet tendre ses tentes seur les rivages de cele iaue , il prist aucuns de ses chevaliers , si s'en ala selonc la rive dou flueve pour espier ses anemis qui de l'autre part estoient .
Xerses , un de ses anemis , vit venir d'autre part , qui venoit autresi pour son ost espier ; III de ses compaignons envoia pour li prendre .
Quant Xerses les vit venir , il fist semblant de fuir ; en ce que il l'enchauçoient il les ocist touz III l'un après l'autre .
Après ces III en i envoia III autres , qui tout en autel maniere furent ocis .
Quant Thierris vit que si compaignon refusoient , il feri le cheval des esperons et s'ala combatre à lui .
Forment et longuement se combatirent , mais à la parfin fu Xerses navrez ou braz ; pris fu et amenez aus herberges .
Quant ensi fu enprisonez , Thierris , qui moult se merveilloit de sa force et de sa chevalerie et moult le prisoit en son cuer , le pria premierement par blandices et par beles paroles , puis l'espoanta par menaces , car il le cuidoit contraindre à ce que il demourast ovec lui , et si li fist faire asez de hontes et de tormenz .
Toutevoies , quant il vit que il ne le pourroit flechir en nule maniere , il l'en leissa aler tout quite à sa gent .
Cil se feri maintenant en l'iaue ; quant il fu ou milieu dou flueve , il se retorna par devers l'ost Thierri , et li commença à huchier : « Puisque je sui , dist il , fors de ton povoir et de ta seigneurie , et que je sui renduz à ma volenté et à ma franchise , je te promet que je retornerai à toi com à mon seigneur , et te servira mais tant com je vivrai come loiaus serjanz .
» Quant il out ce dit , il retorna arriers , et se sousmist à la seigneurie Thierri .
Coment li empereor manda derechief Theoderic pour lui occire , et coment il demora par l'example Tholomée .
Tandis com li victorieus princes Thierris se combatoit en Ythalie ensi glorieusement contre ses anemis , estoit il accusez en Costentinoble envers l'empereor , et estoit depeciez et detraiz par les langues envenimées de faus traiteurs .
Car li empereres estoit de rechief si esmeuz contre lui pour ce que il li fesoient entendant que il estoit espierres et anemis de l'empire ; pour ce li manda que il revenist en Costentinoble .
Touz les senateurs assembla pour tretier de sa mort ; jurer leur fist que nus ne reveleroit les secrès de son conseil .
Quant out oï le commandement l'emperere , il se douta moult , mais totevoies envoia avant que il se meust un message à Tholomée son loial ami , et li manda que il li seust à remander se ce seroit ses profiz ou non d'obeir au mandement l'empereor .
Quant Tholomées out le més oï , il se douta pour le sairement que il avoit fet à l'empereor de garder les secrez de son conseil ; pour ce estoit en mesaise , que il ne savoit lequel faire .
Mais totevoies l'anciene amistié dou prince et li enchauz dou message le vainqui et le contrainst à ce que il dist au mes .
« Li empereor fera hui la feste de sa nativité .
Je et tuit li autre senateur devons mengier ovec lui .
Tandis com li mengiers sera pleniers , tu te metras ovec les servanz ; si gardes que tu soies si près de moi que tu puisses apertement entendre ce que je dirai à l'empereor et aus senateurs , et si reporte à ton seigneur ce que je dirai tout en la maniere que tu le m'orras raconter .
» Quant li empereres et tuit li senateur furent assis au mengier , et il furent jà auques eschaufé des viandes et des vins , Tholomées commença à parler en tel maniere : « Pour ce , dist-il , que cist jors est sollempneus et habundanz de viandes et de vins , est il bien avenanz choses que nous racontons fables et narrations pour esbatre et pour soulacier .
Or fesons donques à la volenté de ceus qui volentiers se delitent en tex choses escouter .
» Quant il out ce dit , et il vit que il estoient tuit ententif pour escouter ce que il vourroit dire , il commença à parler en tel maniere .
« En ce tens , dist-il , que les bestes parloient , toutes les bestes sauvages s'asemblerent pour faire roi , car l'umaine seigneurie leur desplesoit .
Quant eles furent toutes à ce acordées , eles alerent au lyon ; moult li proierent que il ne contredeist pas leur volenté , car eles le voloient avoir à roi , pour ce que il estoit sages et hardiz .
A leur volenté s'acorda li lyons ; la seigneurie reçut ; coronez fu come rois et assis en son throne .
Toutes les bestes le vindrent saluer et aourer come leur seigneur et leur roi .
Entre les autres vint li cers , qui moult estoit biaus et genz et avoit les cornes hautes et ramues .
Si com il s'enclinoit pour le roi aourer , il le ravi parmi les cornes pour li devorer .
Li cers , qui senti la tricherie , escoust la teste de tout son pooir , et pour ce que il estoit forz et legiers , il s'estorst dou lyon ; mes il li leissa ses cornes .
Tout ensi s'enfui au bos .
Li rois fu moult correciez dou despit que li cers li out fet ; forment le commença à menacier .
Les bestes se commencierent à complaindre de la honte que li cers avoit fete à leur roi , mais toutevoies ne fu nule qui osast aler après lui pour la honte vengier .
Entre les autres fu li goupiuz , qui tant sout de barat .
Eles li proierent que il alast après le cerf , et que il feist tant que il ramenast le cerf au roi .
Li renarz fist leur proiere .
Quant il vint à lui , il li dist que moult avoit grant compassion de sa doleur , et que bien li sembloit que li rois li eust fete cele vilenie sanz raison .
Li cers commença à maudire le lyon pour ce que il l'avoit ensi afolé et ses beles cornes errachies quant il le voloit aourer .
Li goupiuz li dist : « Gardes que il ne te feist pour cause d'amor ce que tu diz que il te fist par vilenie ; par aventure , quant il te prist par le chief , il te voloit redrecier en pais et en amor .
Si semble bien que ce soit voirs , car moult li poise dont tu t'es de lui departiz .
Il ne parle se de toi non ; toute s'entention et sa pensée est en toi .
Retorne à lui , et te remet en sa juridition .
» Tant li dist li renarz , que li cers retorna .
Quant il se fu devant le roi agenolliez ausi com il out fait devant , li lyons jeta les piez et le saisi .
Les autres bestes salirent ; si le depecierent tout .
Li goupius , qui fu près , li esracha le cuer et le menja larrecineusement .
Li rois quist le cuer longuement ; trover ne le pot ; lors fu moult li rois corrociez .
Quant les bestes virent que li rois estoit si correciez , eles orent grant paor .
L'une demanda à l'autre que li cuers du cerf estoit devenuz .
Au derrain fu la soupeçon du larrecin mise seur le goupil , pour ce que on l'avoit veu près du cerf tandis com l'en le devoroit ; araisonez en fu ; il respondi que il n'en savoit riens .
Pour ce que on ne l'en crut nient en le commença à tormenter .
Il commença à crier : « Helas ! pourquoi sueffre je tiex tormenz sanz raison ? Pourquoi me demande l'en ce que l'en set bien que il n'ot onques ? Car certes , se il eust cuer , il ne fust pas ça retornez .
Il s'enfui premierement les cornes esrachies et touz desarmez des armes que nature li out donées .
Si se mist en peril de mort puis que il out aperceue la cruauté dou lyon .
Certes , se il eust cuer , il ne fust pas ça retornez .
Il ne pout donques avoir cuer , quant il ne se sot conseillier .
» Quant Tholomées out son conte finé , il se tut .
Li messages Thierri , qui bien et sagement out entendu l'example Tholomée , retorna à son seigneur ; tout li raconta par ordre , si com il l'out oï conter .
Quant Thierris out ceste example entendu , il demora , ne n'obéi pas au commandement l'empereor .
En poi de tens après li prince d'Ytalie le firent roi et seigneur dou païs .
Ensi fu sauvez par son loial ami .
Coment sains Pascases que l'en cuidoit qui fust en paradis fu trovez en I purgatoire .
En ce tens trespassa li apostoiles Anastases .
Granz dissensions fu ou pople après sa mort ; car une partie s'acordoit en une persone qui avoit non Lorenz , et l'autre partie plus saine et meilleur , si com il parut après , se consentoit en une autre qui estoit nommez Symmaques .
Dont il avint que il furent ordené tuit en un jor ; et cum l'une partie ne l'autre ne vousist cesser ne doner lieu , les II parties s'acorderent que li debat fust terminez par le jugement le roi Thierri , douquel nous avons ci desus parlé .
Li rois dona sa sentence , et dist que cil qui avant auroit esté esleuz de la plus grant partie dou clergié et dou pople demorast en siege .
En tel maniere demora Symmaques apostoiles , et li autres fut evesques d'une cité .
Ensi com sains Gregoire raconte , sains Pascases dyacres de l'eglise de Rome s'acorda en cele dissension à celui Lorent .
Si estoit sainz hons et de haute vie , car il chastioit son cors par austinences ; les povres amoit et leur donoit largement pour l'amor de Nostre Seigneur .
Dont il avint , quant il fu trespassez , que l'en portoit le cors à la sepouture , uns hons demoniaques atoucha à sa dalmatique , si fu tantost delivrez dou deable qui ou cors li estoit entrez , et jà soit ce que il se assentist en l'eslection dou devant dit Lorent , il le cuidoit faire selonc Dieu ; mais il ne le fesoit pas selonc science .
Dont il avint que uns evesques de la cité de Capue , qui avoit non Germains , s'ala laver es bainz d'Angulène par le conseil de phisiciens , pour une maladie que il avoit .
Ensi com il fu es bainz descenduz , il trova saint Pascase en granz chaleurs là dedenz tot apareillié de li servir .
Quant cil evesques le vit , il fu espoentez ; il li demanda comment si granz hons et de si grant opinion com il avoit esté demoroit ilec .
Il li respondi que il ne souffroit ces chaleurs pour autre raison , fors pour ce que il s'estoit consentiz à l'eslection de Lorent : « Et se tu voloies , dist-il , prier pour moi à Nostre Seigneur et tu ne me retrovoies ci au retorner , tu pourroies savoir certainement que Dieu auroit ta proiere receue .
» Quant cil preudons s'en fu retornez , il proia pour li en messes et en oresons , puis retorna arriers ; mais il ne le trova mie .
Incidence .
En ce tens fu mervelleusement grant famine par toute Borgoigne , pour quoi uns des senateurs fist une chose qui moult plut à Nostre Seigneur : cil senateurs si avoit non Edices .
Il envoia partout ses serjanz ; bien assembla jusques à IIIIM povres , de ceus qui plus grant mesaise souffroient ; à ses propres despens les soustint toute la chierté dou tens .
Dont il avint que une voiz li dist : « O tu , Edice , pour ce que tu m'as saoulé en mes membres et mes povres soustenuz et recriez en tens de necessité , pains ne defaudra jamais à ta lignie .
» Liez dut estre de tel response .
Coment li forz rois Clodovées fu coronez après la mort de son pere et coment il rendi l'orcel à saint Remi , et puis coment il se vencha de celui qui le contredist .
Retorner nous covient à l'ordre de nostre matiere , que nous avons un petit entrelessié pour aucunes incidences qui beles sont à raconter .
Quant li rois Childeris out le roiaume de France governé XXIIII anz , il fu morz .
Un fil out de Basine la roine , si out non Clodovées ; moult estoit biaus et preuz et gracieus ; ausi com il croissoit et amendoit en cors , ausi profitoit-il en noblece de cuer et en bones meurs .
Le roiaume reçut par heritage et fu coronez après la mort son pere .
Nobles fu en batailles , glorieus en victoires plus que nus de ceus qui devant lui ourent regné .
Il chaça hors de la cité de Soissons Siagre , le fil Gilon le Romain , dou quel nous avons desus parlé ; la cité prist et souzmist à sa juridition .
En ce tens coroient les oz de France par tout le païs ; il toloient et roboient quanque il povoient baillier et trover es mostiers et es eglises , comme cil qui encor estoient paien et mescreant .
En ce tens estoit mesires sainz Remi arcevesques de Rains ; dont il avint que entre les autres choses que il li tolirent , il pristrent un orcel d'argent qui moult estoit granz et pesanz .
Li preudons manda au roi par un sien message et li pria moult que , se autre grace ne li voloit faire , que il li feist rendre son orcel .
Li rois respondi au mes que il alast après lui jusques à Soissons , car là seroient mises ensembles et departies par sort toutes les choses que il avoient préées : « Et se je ai , dist-il , à ma part cel orcel que tu me demandes , je le te rendrai maintenant .
» Quant li rois et sa gent furent venu à Soissons , il fist crier parmi l'ost que toute la proie fust mise ensemble pour departir et rendre à chascun tel portion com il en devoit avoir par droite sort ; mais pour ce que il se doutoit que uns autres eust cel orcel , et que il ne li aferist pas à sa partie , il apela ses princes et les plus nobles chevaliers , et leur dist ensi : « Seigneur , mi chevalier et mi compagnon , quant princes ou rois veut acomplir sa volenté d'aucunes choses envers sa gent , il est mieuz droiz et raisons selonc sa dignité que il face par commandement que par proiere ; mais toutevoies aim je mieuz à requerre aucunes choses de vous par debonaireté et par grace que par austerité et par auctorité de seigneurie .
Car il apartient à tyrant à accomplir sa volenté par cruels commandemenz , à bons princes par debonaireté et par douceur de paroles .
La dignité de mon non doit ensivre les examples de mon debonaire pere ; si ai plus chier que l'en me port honeur et reverence par la raison de debonaireté que de paor .
Dont je vous pri touz plus par amor que par seigneurie , que vous me donez cel orcel par desus ma portion , et je vous promet que je vous guerredonerai bien ceste bonté en lieu et en tens , se je puis vers vous empetrer ceste chose en amor et en bone grace .
» Li baron li respondirent : « Sire , nobles rois , nous recognoissons bien que nous t'avons fet sairement et homage , et que nous somes tuit prest de morir se besoinz est pour la prosperité de ton regne et por la santé de ton cors deffendre .
Donques , se la vie don cors est plus chiere chose que nule richece , est il nule chose que tu nous requieres que nous te doions veher ne contredire .
Nous ne clamons nul droit en toutes ces despoilles ; à nous n'en apartient de riens ; ta volenté en puez fere pleinement , ou dou geter en flueves ou d'ardoir en feu .
» Ensi com li rois out oïe ceste response et il se merveilloit de la bone volenté que li baron et tout li oz avoit envers lui .
Uns des François , meuz de grant legiereté de corage , sali avant et feri de s'espée en l'orcel , puis dist au roi : « Tu n'enporteras riens de toutes ces despoilles , fors ce que tu en auras par droit sort et par droite porcion » .
Moult se merveillierent tuit de sa folie et de sa legiere hardiece , mais li rois , qui pas ne fist grant semblant que il portast grief ceste chose , prist l'orcel et le rendi au message saint Remi , si com il li avoit promis .
Un an après que ces choses furent avenues , li rois manda ses princes et ses barons ; commandé fu generaument que chascuns venist armez et garniz come pour son cors defendre et assaillir ses anemis .
Quant li oz fu assemblez et chascuns fu armez au plus belement que il pout , li rois eissi pour son ost esgarder et pour savoir comment et de quels armes chascuns estoit apparelliez .
Quant il out tout l'ost avironé , il vint à celui qui en l'année devant avoit feru de s'espée en l'orcel ; bien le regarda et avisa , puis li dist : « Je ai tot l'ost veu , si ai apris comment chascuns est d'armes atornez ; mais je n'en ai nul veu plus mauvès de toi , ne armes mains souffisanz des toues , car ta lance , tes escuz , tes hiaumes ne t'espée ne valent noient » Après ces paroles jeta la main à l'espée de celui et la flati contre terre .
Tandis com cil s'abaissa pour prendre s'espée qui à terre gisoit , li rois sacha la soue et le feri si grant cop parmi la teste que il le rua mort Puis li dist tant : « Ensi feris tu de t'espée en l'orcel à Soissons » .
Après ce que cil fu morz en tel maniere , li rois departi sa gent , si retorna chascuns en sa contrée .
Cist faiz espoanta si touz les François , que nus ne fu puis si hardiz qui osast contredire sa volenté .
Moult estoit li rois aperz et de noble contenance ; meuretez , fierté et léece estoient ensemble meslées en son vout et en son regart ; fiertez pour les pervers espoanter , léece pour les bons resléecier et asouagier .
Coment il envoia joiaus à la pucelle Crotilde avant que il l'espousast .
Ci après dirons comment il fu convertiz à la foi chrestiene et comment il prist fame : niece au roi Gondebaut de Borgoigne , sainte dame dès les jors de s'enfance , Crotilde estoit apelée .
Li rois envoia ses messages à Gondebaut le roi de Borgoigne pour pais et pour aliance fermer ensemble , si com li ancien prince soloient fere .
Quant il ourent parfaite la besoigne pour quoi il estoient envoié , il esgarderent ou palais , si virent la pucele Crotilde , qui moult estoit pleine de grant biauté .
Il demanderent qui ele estoit et de quel gent ele ert née .
On leur respondi que ele estoit niece le roi , fille de son frere ; si la gardoit li rois ses oncles come orpheline de pere et de mere .
Li mes retornerent en France ; à leur seigneur renuncierent coment il avoient esploitié de la besoigne pour quoi il les avoit envoiez ; puis li parlerent de la pucele que il avoient là veue , qui tant estoit bele qu'elle ert digne d'estre espousée au plus puissant roi dou monde , come cele qui estoit descendue de roial lignie .
Quant li rois Clodovées oï que cele pucele estoit de si grant biauté , il fu maintenant espris de s'amor ; si ne l'avoit ainques veue .
En esperance chaï d'avoir le roiaume de Borgoigne pour l'ocasion de li .
Un sien familier , qui avoit non Aureliens , envoia en Borgoigne pour parler à la pucele ; dons et joiaus li porta de par le roi .
Si li fu commandé que il raportast certainement la devise et la descrition de sa biauté et que il tentast la volenté de la pucele , savoir mon se ele le vorroit prendre se il la requeroit .
Aureliens s'apareilla ; un anel prist oveques autres joiaus ; en Borgoigne vint au plus tost que il pout .
Quant il s'aprocha de la cité où la damoisele demoroit , il lessa ses compagnons ès bois , habit de povre home prist , si se mist en la compagnie des povres genz qui attendoient l'aumosne à la damoisele ; dou palais s'aprocha ou plus covenable lieu que il pout trover pour parler à li .
Diemenches estoit , si ert jà la dame alée au mostier pour rendre à Dieu ses oblations .
Après le servise eissi de la chapele , par les povres s'en vint pour ses aumosnes fere si comme ele avoit adés acoustumé .
Aureliens se traist avant pour s'aumosne recevoir .
Ensi comme ele li tendoit le denier , il la saisi parmi la main , la manche li reborsa contremont , à sa bouche la traïst , si la besa tout à nu .
Elle commença à rougir de la honte que ele out comme sainte pucele .
Quant ele fut retornée en sa chambre , ele envoia querre par une damoisele le povre , si com ele cuidoit , qui li avoit la main baisié .
Devant li vint ; ele li demanda pourquoi il li avoit la main desnuée et baisié .
Aureliens li respondi que il estoit messages au fort roi Clodovée de France , qui avoit oï parler de sa biauté et de sa noblece , et que moult la desiroit à avoir par mariage ; pour ce li envoioit son anel et autres joiaus qui apartienent à espousailles .
Quant il out ce dit , il retorna pour querre les joiaus que il avoit lessiez en son saquelet derriers l'uis de la chambre ; mais il ne les trova pas tantost , jusques à tant que il orent esté quis , pour ce que on li avoit destornez .
Il presenta les joiaus à la pucele come cil qui jà estoit seurs des espousailles , car ele li avoit jà respondu , quant ele oï parler dou mariage , que ce n'estoit pas droiz que fame chrestiene eust mari païen ; mais se li Crierres dou monde avoit ordené que il recogneust par li son Creatour , ele ne le refusoit pas , mès sa volenté fust fete .
Aureliens li promist que li rois feroit pleinement toute sa volenté .
La pucele li proia moult que ceste chose fust si secrée , que ses oncles ne autres ne s'en peussent apercevoir .
Il li jura et fiança que jà nus ne le sauroit par lui .
La pucele prist l'anel et le mit ou tresor son oncle .
Aureliens , qui bien out sa besoigne fete , retorna à son seigneur , et le rendi lié et haliegre de la bone response de la damoisele .
Coment il l'envoia querre en Borgoigne , et puis coment il l'espousa à Soissons .
Ne demora pas longuement après ce que li rois envoia celui meismes Aurelien au roi Gondebaut de Borgoigne .
Il li manda que il li envoiast sa pucelle que il devoit espouser par mariage .
Quant Aureliens fu là venuz et il out la besoigne son seigneur proposée , li rois Gondebaut respondi que il ne povoit doner response de ceste chose pour ce que il ne savoit quel fame il demandoit ; mais pour ce que il se douta que il ne fust là venuz pour espier li et son regne , et li dist : « Gardes que tu ne soies ça venuz souz la coverture de ceste chose pour decevoir moi , ma gent et mon regne , car je te feroie vileinement traitier et honteusement chacier de ce palais » .
Aureliens li respondi : « Je sui , dist il , messages Clodovée ton seigneur le fort roi de France , qui te mande par moi que se tu li veuz rendre Crotilde sa fame , que tu li assignes un certain lieu où il la vendra querre .
» Quant li rois Gondebaut entendi que li forz rois Clodovées requeroit sa niece , il se merveilla moult ; ses barons et sa gent manda pour soi conseillier que il feroit de ceste chose .
Mais li Borguegnon , qui moult redotoient la hardiece des François et que li forz rois Clodovées ne venist seur iaus à armes se on ne li envoioit la pucele , eslurent une voie la plus saine et la meilleur , car il seulent plus defendre leur terres par conseil que il ne font par armes .
A leur seigneur respondirent en tel maniere : « Sire , nous te loons que tu saches de la volenté à la damoisele ; se ele s'acorde à ce mariage et se li rois li a envoié son anel ; et se il est ensi que ele s'i acort et que li rois li ait envoié son anel ou autres joiaus et que ele les ait receuz , tu ne puez le mariage contredire , ainz la doiz livrer aus messages sanz demore .
» Li rois demanda à la pucele totes ces choses ; ele respondi que ele avoit sanz faille receuz son anel et ses joiaus et que bien li plesoit li mariages .
Quant li rois Gondehaut oï ce , il livra la pucele à Aurelien contre son cuer et contre sa volenté ; si mostra bien que li mariages ne li plesoit pas moult , car il ne vout riens doner à la damoisele de son tresor , ne joiaus ne autre chose ; mais Aureliens fist puis tant que ses sires , li forz rois Clodovées , en out la plus grant partie .
Quant li rois out puis eslargi et creü son roiaume jusques à flueve Loire , il dona à Aurelien Meleun et toute la duchée en guerredon de ce servise .
Aureliens reçut la pucele ; il se parti dou roi Borguegnon au plus tost que il pout pour retorner à son seigneur .
Quant la pucele Crotilde s'aperçut que ele aprochoit dou roiaume qui avoit esté son pere , ele commanda aus François qui l'enmenoient que il preissent les proies par tout le païs et que il boutassent le feu es chastiaus et es viles .
Son commandement firent volentiers ; de Borgoigne eissirent en preant et en ardant tout devant iaus .
Quant la pucele vit que le païs et la terre estoit ensi adomagié , ele tendi ses mains au ciel et dist : « Souverains Diex , je te rent graces et merciz de ce que je voi si biau commencement de la vengeance de la mort de mon pere et ma mere .
» Car ses oncles , li rois Gondebaut , avoit son pere fet morir de trop cruel mort , et sa mere avoit fet noier en un flueve , une pierre au col pendue .
Li rois reçut sa fame en grant liece de cuer en la cité de Soissons ; là l'espousa à grant honeur et à grant gloire .
Après ce que il ourent ensemble esté une piece dou tens , la sainte dame li preecha plusieurs foiz ; si fesoit son povoir de li convertir à la foi chrestiene , mais il disoit que il ne povoit ce faire et que il ne guerpiroit pas la loi et la coustume que li François et li ancien prince avoient touzjors gardée et maintenue .
La dame soffroit touzjors jusques à la volenté Nostre Seigneur .
Coment la roine Crotilde conçut son premier enfant , et coment li rois desconfist les Alemanz .
Un poi de tens après , la roine conçut un enfant .
Quant il fu nez , ele le fist baptizier ; Ingomires out non ; morz fu en aubes assez tost après le baptizement .
De la mort de l'enfant fu li rois moult corrociez et pleins de grant mautalent ; la roine commença à reprendre par tels paroles : « Nostre dieu ont à l'enfant osté la vie dou cors , pour ce que il estoit baptisiez au non de vostre Dieu .
» La bone dame , qui fu pleine de pacience et de longue esperance , li respondi : « Je rent graces au tout puissant Dieu , qui a degnié recevoir en son regne l'ainzné enfant et le premier fruit de mon ventre .
» Elle conçut le secont fil ; quant il fu nez et baptiziez , il fu apelez Clodomires .
Cil enfes chaï en maladie , dont li rois fu si dolenz que il commença à blasmer la roine et li dist : « Cist seconz enfes ne puet longuement vivre , car il a la haine de noz diex pour vostre mescreandise .
» Mais la sainte dame , qui moult avoit des mesaises au cuer pour les reproches que li rois li disoit et pour la foi chrestiene que il mesprisoit , proia tant Nostre Seigneur que li enfes recovra pleine santé .
En ce point que li rois demoroit encor en l'error d'ydolatrie , avint que il semonst ses oz pour aler seur les Alemanz que il voloit fere tributaires .
Li rois d'Alemaigne , ( car à ce tens i avoit roi ) , semonst d'autre part quanque il pot de genz , si que li dui roiaume furent esmeu li uns contre l'autre o toute lor efforcement .
Quant il furent ou champ de la bataille et les eschieles furent ordenées d'une part et d'autre , li forz rois Clodovées dona signe à sa gent de l'estor commencier .
Li Alemant , qui pour leur franchise deffendre se combatoient , les reçurent moult aigrement .
Longuement dura cele bataille ; moult en i out d'ocis d'une part et d'autre , car li François se combatoient pour aquerre gloire et loenge et li Alemant pour leur vies et pour leur franchise garantir .
Mais puis que li rois ot aperceue l'occision de sa gent et la hardiece de ses anemis , il out plus grant paor de confusion que il n'out esperance de victoire .
Il regarda le ciel humblement et dist en tel maniere : « Diex très puissanz que la roine Crotilde coutive et aoure de cuer et de pensée , je te promet perpetuel servise de foi enterine se tu me dones maintenant victoire de mes anemis .
» Tantost com il out ce dit , sa gent furent tuit ardant de fine hardiece , et une si granz paors envaï ses anemis , que il tornerent les dos et guerpirent la bataille , et la victoire demora au roi et aus François .
Li rois d'Alemaigne fu ocis .
Quant li Alemant virent que il furent desconfit et que leur rois fu morz , il s'abandonerent au service le roi et des François et devindrent si tributaire .
Si ne doit on pas cuider que ceste chose avenist d'aventure , ainz fu par divine ordenance .
Coment et par quel miracle li rois fu convertiz à la foi par la victoire que il out soudainement .
Li rois retorna en France après cele victoire .
Quant il fu en la cité de Toul , il trova là saint Vaast , qui puis fu evesques d'Arraz ; il li manda que il s'en venist ovec lui .
Li rois vint à Rains ; tout raconta à la roine quanque il li estoit avenu ; graces rendirent à Dieu communement .
Li rois fist la confession de la foi de cuer et de bone volenté .
La roine , qui merveilleusement estoit lie de la conversion son seigneur , s'en ala tost et isnelement à saint Remi , qui lors estoit arcevesques de la cité ; tout li conta comment li rois estoit convertiz , puis li demanda conseil que il feroient .
Forment le hasta de venir au palais pour ensegnier au roi la voie par quoi l'en vait à Dieu , tandis com sa pensée estoit encor en doutese sort ; car ele disoit qu'ele se doutoit moult que ses cuers ne fust eslevez des victoires et des bones aventures qui li estoient avenues , que il despisist le soverain doneor qui tout ce li avoit doné .
Messires sains Remis se hasta moult de venir au roi ; il se presenta hardiement devant sa face , qui un poi devant ce se reponnoit , ne ne s'osoit mostrer devant lui .
Quant il li out la foi denuncié et la maniere de croire ensegnié , et li rois out la verité cogneue , il promist fermement que touz jors mais serviroit à celui qui est uns souz Diex tout puissant .
Après il dist à saint Remi et à la roine que il tenteroit et essaieroit le cuer et la volenté de ses barons et dou menu pople , car il se convertiroient plus devotement , se il se convertissoient debonairement et par beles paroles que se il le fesoient à force .
Ceste condition plut moult à saint Remi et à la roine .
Li poples et li baron furent tuit ensemblé par le commandement le roi ; li r ois se leva ou milieu d'iaus et commença à parler en tel maniere : « Seigneur François , qui estes descendu de la haute lignie des Troiens , vous devez estre remembrable de la hautece de vostre non et de vostre lignage , et devez ramener à memoire quex diex vous avez servi jusques au jor d'ui .
Car ce me semble raison moult profitable que vous cognoissiez premierement quel li dieu sont que nous cotivons , pour ce que quant vous serés certain de leur fauseté , que vous recevroiez plus volentiers la cognoissance de celui qui est vrais Diex , et ce sera fet droitement se vous regardez les faiz des plus granz de nostre lignage .
Si prenez vostre premier exemple à cele noble cité de Troie la grant , que l'en cuidoit qui deust estre si fort par l'aide et par la defense de tant de damediex , qui point ne la desfendirent que ele ne fust prise et craventée par les Griex , et plus par boisdie et par traïson que par armes .
Si disoit-on que li damedieu l'avoient faite et fondée de leur propres mains , et estoient encores ès tors de la cité les ymages , qui erent sacrées en leur nons , pour ce que ele ne peust estre prise par nul assaut de leur anemis .
Quel secors et quel aide nous puent il donques faire , quant il meismes ne se pourent garantir ? Laissons donques , laissons leur vain coutivement , et les jetons puer de nous , puisque nous avons certainement esprové que il ne nous puent aidier ; si servons et coutivons Dieu le pere , Jhesu Crist le fil et le Saint-Esperit , qui sont uns seus Diex et III persones .
Et vez ci dom Remi , nostre patrum et nostre mestre , qui vous enseignera la maniere de ceste sainte religion et de ceste sainte doctrine , et dame Crotilde nostre collateraus et nostre espouse est ausi de ceste foi et de ceste creance , qui m'a amonesté que j'aie esperance en l'aide de la sainte soveraine puissance en touz periuz et en touz besoinz .
Et si sachiez certainement que cil meismes Diex que je vous preeche vous a doné victoire de voz anemis en la bataille que nous avons novelement faite contre les Alemanz .
Levons donques noz cuers en droite esperance et envoions droites proieres au ciel , et requerons le souverain defendeor , qui tout done à ciaus qui en li ont esperance , que il face noz ames sauves et nous donst victoire contre noz anemis .
» Quant li rois pleins de foi out ensi au pople preechié et amonesté , aucun osterent leur cuers de la mescreandise et recognurent leur creator .
Par ce puet on savoir que moult avoit sains Remis grant joie , quant il veoit le roi novelement converti qui jà estoit apostres de sa gent , et avant encores que il fust baptiziez .
Coment li rois fu baptiziez et coment il vainqui le roi Gondebaut de Borgoigne .
Mesires sains Remis fist tout maintenant les fonz aparellier pour le roi baptizier et ciaus qui par sa predication estoient converti .
Quant tout fut apresté , li rois descendi es fonz ausi com uns autres Costantins .
Ensi come sains Remis recitoit la maniere de la passion Jhesu Crist , com il fu liez à l'estache , batuz et escopiz et puis crucifiez , li rois , qui moult avoit grant compassion des griés qu'il ooit reciter que on li avoit faiz , dist un bel mot : « Certes , dist il , se je eusse là esté atout mes François , je eusse bien vanchiés les outrages que on li fesoit .
» Nostre Sires monstra bien apertement combien il avoit acceptable la foi dou roi novelement converti par le grant miracle qui là avint .
Car droit en ce point que l'on dut faire l'oncion , et cil qui le saint cresme devoit aministrer ne pout avant venir pour la presse dou pople , uns coluns avola soudainement devers le ciel , non mie coluns , mais Sainz Esperiz en semblance de colum .
En son bec , qui moult estoit clers et resplendissanz , aporta la sainte ontion en un petit vaisselez , puis le mist ès mains dou saint archevesque qui benoissoit les fonz .
Moult ourent grant joie et grant leece tuit cil qui là estoient ; tuit commencierent à crier graces et loenges à Nostre Seigneur ; si fu là baptiziée une partie dou pople .
Quant li rois fu baptiziez et li offices dou baptizement fu parfez , il eissi de l'eglise liez et haliegres ; à Paris s'en torna , qui dès lors estoit sieges des rois et chies dou regne .
Il mostra bien la foi et la devocion de son cuer en ce que il fonda asez tost après , par l'amonestement la roine , une eglise en Paris en l'eneur dou prince des apostres , qui or est apelée Sainte Geneveve , en laquele il se repose en cors , il et la roine Crotilde s'espouse et dui de ses neveuz qui furent fil son fil Clodomire le roi d'Orliens , desquels nous parlerons après .
Foiz et religions et fervor de joustise persevera fervenment en lui puis touz les jors de sa vie .
Li borjois de Verdun se rebellerent contre lui ; il assist la cité tout entor ; drecier fist perrieres et mangonniaus pour lancier aus murs ; les moutons fist ausi lever pour les portes brisier .
Cil qui dedenz estoient ourent moult grant paor quant il virent l'apareillement que li roial fesoient ; toutevoies espargna li rois à la cité par la proiere saint Euspice qui estoit arceprestres de la vile .
Quant li rois out la cité receue et li citaïen se furent à lui rendu , il retorna en France pour aler à la cité d'Orliens ; à saint Euspice et à saint Mauximin son neveu commanda que il venissent après lui .
Son commandement firent .
Il leur dona un grant manoir et granz possessions ; et pour ce que il et cil qui après aus vendroient le tenissent sanz debat , il leur dona chartre confermée de son seel .
Incidence .
En ce tens vint en France des parties d'Irlande sains Fursins .
Le mostier de Lengni seur Marne edifia par l'otroi le fort roi Clodovée .
Mais ainz que il venist en France avoit il jà esté en Saisoigne ; là avoit fondé une abaïe par la volenté le roi Sigebert , qui moult honorablement l'avoit receu .
De ce roi Sigebert ne poons riens trover es ancienes estoires , fors tant com on en trove en la vie saint Fursin , qui dit tant seulement que il le reçut en son hostel .
Mais l'en trove es croniques Gregoire l'arcevesque de Tors que uns rois Sigeberz envoia Choderic son fil au roi de France Clodovée pour querre secours contre les Ghociens , et puis si dit après en ces maismes croniques que il furent andui occis par la boisdie des François , qui envaïrent et saisirent leur regne et leur tresors après leur mort ; mais pour ce que li livres en quoi nous trovames ce escrit estoit corrumpuz par le vice de l'escrivain , nous ne peumes pas savoir pleinement de quel gent il fu rois ne la cause de sa mort , mais tant en disoit seulement que li rois Clodovées de France avoit saisi son regne et ses tresors .
Li forz rois Clodovées asembla ses oz et entra en Borgoigne seur le roi Gondebaut , douquel nous avons là desus parlé , à la proiere et à la requeste la roine Crotilde .
La raison si fu pour ce que il avoit mortri le roi Chilperic son frere maismes , qui peres estoit la roine Crotilde , et sa fame la mere la roine avoit faite noier en un flueve , une grant pierre au col pendue .
Bataille i out grant , mais li rois Gondebaut fu desconfiz , il et toute sa gent .
Li rois prist la terre ; tout gasta et destruist .
Longuement asist le roi Gondebaut ; à la parfin le contreinst à ce que il devint ses tributaires .
Godegesiles , freres le roi Gondebaut , s'alia aus François contre son frere .
Li rois Gondebaut dona tant au roi or et argent et autres richeces , que il retorna en France .
Tout ce fist il par le conseil d'un sage home qui avoit non Aredes ; si estoit à li venuz d'Arle le Blanc pour secors faire contre François .
Avant que li rois retornast en France laissa il en Borgoigne , por la guerre mener , Godegesile le frere le roi Gondebaut o tout Vm François .
Après ce que li rois Clodovées s'en fu retornez , li rois Gondebaut , qui jà se fu asseurez pour ce que li rois n'i estoit pas , assist Godegesile son frere en la cité de Vienne .
Tant fist que il entra en la vile parmi le Rone ; son frere ocist , puis fist grant occision de l'autre gent .
Les François , qui en une tor s'estoient mis , fist ocire .
De la cause de la bataille que li rois fist contre le roi Alaric .
Li forz rois Clodovées fist bataille contre le roi Alaric , qui rois estoit des Ghociens .
La raison si fu pour ce que li Ghot , qui estoient corrumpu de l'eresie Arriene , avoient les Borgoignons ensuiz et soustenuz contre lui .
Si avoient jà sesi et porpris de France dès Loyre jusques aus monz de Pyrené .
Autre cause i puet on assigner por quoi la bataille fu ; car li forz rois Clodovées avoit envoié au roi Alaric un sien message , qui avoit non Paternes , pour traitier de pais et d'autres choses pour le profit des II parties ; si li avoit mandé que il li feist asavoir en quel lieu il vouroit que il assemblassent , et que li rois Alaris touchast à la barbe le roi Clodovée , pour ce que il fust ses fiuz adoptis selonc la coustume des anciens rois .
Quant li mes fu là venuz et il out sa besoigne proposée , li rois Alaris respondi que il ne faudroit mie à son seigneur de parlement .
Paternes li demanda se il vendroit à poi de gent ou à plenté ; il respondi que il iroit à poi et privéement .
Après li demanda se li sien seroient armé ou desarmé ; il dist que il seroient tuit desarmé , et que li leur fussent ausi sanz armes .
Arrieres retorna li mes , au roi conta la volenté Alaric et comment il s'estoit acordé a venir au parlement .
Li rois vint en Aquitaine ; mais avant que il alast au lieu où li parlemenz devoit estre , il envoia arieres Paterne le devant di message , por enquerre de quel habit li Ghocien usoient , et comment il s'apareilloient à venir contre lui .
Là vint li mes ; tandis com il parloit au roi Alaric , il senti et s'aperçut que il portoit en sa main une verge de fer en lieu de baston , d'autel quantité come le contreespoial d'un huis , autel le portoit chascuns de ciaus qui ovec lui estoient .
Paternes prist Alaric parmi la main , et li dist : « O tu , rois , que t'a meffait mes sires et li François , qui nous cuides ensi decevoir par ta malice et par ta traïson ? » Li rois li respondi que à ce ne pensoit il pas , et que nul mal n'i entendoit .
Paternes disoit encontre que si fesoit .
Paroles i out et tençons ; en la fin s'acorderent à ce que la querele fust terminée par le jugement le roi Thierri d'Ytalie , dont nous avons desus parlé .
Li dui roi envoierent leur mes au jugement .
Quant li rois Thierris out la cause de l'une partie et de l'autre cogneue , il dist par droit jugement que li messages le roi de France monteroit seur un cheval , une lance droite tendroit en sa main devant les portes dou palais le roi Alaric , seur laquelle li rois Alaris et li Gocien geteroient tant de deniers d'argent , que la pointe de la lance seroit toute coverte , et que li rois Clodovées et li François auroient touz ces deniers .
Li mes retornerent ; ils raporterent le jugement le roi Thierri , que tuit li François loerent ; il ne plut pas aus Ghociens , car ils distrent que il ne porroient pas finer de si grant some de deniers .
Il ne se tindrent pas atant que il ne feissent vilenie au message le roi ; car endementiers que il aloit une nuit dormir en un solier d'une maison , il errachierent l'entablement qui estoit devant son lit .
Cil , qui pas ce ne savoit , se leva par nuit pour aler à necessité ; il chaï parmi la fraite si radement , que il out un des braz bruisiez , et fu si froissiez en autre partie dou cors , que à poi que il n'en morut .
Au roi Clodovée retorna au mieuz et au plus tost que il pout , tout raconta comment les choses estoient avenues , et puis se complainst dou grief que li Ghocien li avoient fait .
Li rois , qui pas ne vout que la venjance de ceste injure fust pourloignié , car moult estoit correciez de la honte et dou grief que on avoit fet à son mes , assembla ses oz .
Quant tuit furent asemblé , il les enorta par tels paroles : « O seigneur François , mi compagnon et mi chevalier , je ne vous enorte pas à bataille pour ce que je aie nule doute de vostre vertu et de vostre hardiece , laquele nostre anemi ont tant redoutée que il voloient ocire nostre message non apertement , mais en traïson .
Il ont bien mostré par cest fait que il ne porroient pas souffrir l'ire de toute nostre gent , quant il ont eu tel paor de la constance d'un seul message .
Si vuel bien que vous sachiez que nous ne nous combatons pas contre iaus pour fames ne pour enfanz , ne pour terrienes richeces , mais pour la Sainte Trinité qui est sanz division , que il , come mauvais , devisent par leur errour escomenié .
Après nous nous combatons pour les divines et les humaines loys , qui sentent et commandent que l'on ne face vilenie à ciaus qui sont meheniez entre les oz , et qui portent come message les paroles des uns aus autres , car entre les armes des anemis doivent messagier estre asseur .
Cil n'est mais anemis qui est tramis en legation .
Hastons nous donques d'aler à la bataille , et nous férons hardiement entre noz adversaires , seür et fi de l'aide Nostre Seigneur Jhesu Crist .
» Quant li rois out ensi perouré , li home de vertu furent si fervent de combatre contre leur anemis , car il estoient trés apareillié ou de morir , se mestiers fust , pour justice , ou d'avoir victoire de ciaus qui contre iaus les avoient esmeuz .
Coment li rois ocist le roi Alaric par son cors et coment sa gent fu vaincue .
Avant que li rois se combatist contre le roi Alaric , il reçut certain signe de victoire , selonc l'anciene costume , en tel maniere com nous vos dirons .
Il envoia ses messages au mostier Saint Martin de Tors , pour porter de par lui dons et offrendes au cor saint , et leur dist : « Alez , et si me raportez signe de victoire .
» En ce point que li message entroient en l'eglise , il entendirent que l'on chantoit ce vers qui est escriz ou Sautier : Precinxisti me , Domine , virtute ad bellum , et inimicorum meorum dedisti mihi dorsa .
Si vaut autant en françois : Sire , tu m'a ceint et armé de vertu à bataille , et m'as doné les dos de mes anemis .
Li messages , qui ce oïrent , furent moult lié .
Leur offrendes firent , puis retornerent au roi , et li raporterent le signe de victoire de par Nostre Seigneur .
Moult en fu liez et haliegres , et ausi come touz seürs de victoire .
Après ce que il out ses oz assemblez , il mut contre ses anemis .
A un flueve vindrent François , qui est apelez Viene ; outre cuiderent passer , mais il ne pourent , car les iaues seurhabondoient plus que eles ne soloient pour les granz pluies qui ourent esté .
Dolenz fu li rois , quant il vi que il , ne sa gent , ne pourroient outre passer ; tantost requist l'aide Nostre Seigneur par tels paroles : « Sainte Trinitez et uns seus Diex en majesté , done moi victoire contre les anemis de la foi chrestiene , et si m'otroie legier trespassement parmi ce flueve .
» Nostre Sires oï sa proiere , car au matin , au point dou jor que li oz fu levez et apareilliez , une cerve aparut devant iaus soudainement .
Quant François , qui d'anciane costume ont que il soient chaceor plus que nule autre gent , virent la beste , il cuiderent avoir trové proie ; forment la pristrent à enchaucier de toutes parz ; la cerve se feri en l'ève et passa tout outre pour iaus ensegnier le passage .
Par ce se pourent bien apercevoir que Nostre Sires leur demostroit ensi la voie .
Li rois et touz li oz passerent outre par là où la cerve avoit passé ; tant errerent que il vindrent à Poitiers .
Li rois fist tendre son tref assez près dou mostier Saint Ylaire ; il fu crié de par le roi parmi l'ost que nus ne fust si hardiz que il preist ne vins ne viandes ne nule autre neccessaire par force en toute la contrée .
Endroit la mie nuit , que toutes choses sont en silence , uns granz rais de feu ardant eissi soudainement de l'eglise Saint Hylaire et descendi seur le paveillon le roi , là endroit où il dormoit .
Aucuns , qui cest signe virent , le tindrent à grant senefiance .
Au matin leverent tuit ; li rois commanda que tuit fussent armé ; ses batailles ordena moult bien et moult sagement , puis chevauchierent en conroi contre leur anemis qui à bataille les atendoient .
Après ce que li rois out doné signe de l'estor commencier , François se ferirent en leur anemis engrés et ardant de combatre .
Forment se combatirent d'une part et d'autre , mais à la parfin furent li Ghot desconfit ; les dos tornerent et s'enfuirent , si com li signes l'avoit devant segnefié .
Li forz rois Clodovées se feri en la bataille là où il choisi le roi Alaric ou plus dru de sa gent ; à lui se combati cors à cors et l'abati à terre .
Endementres que il le tenoit souz lui et il le cerchoit par là où il le peust ferir à mort , dui Ghot le hurtèrent es II costez de leur glaives , mais il ne le pourent navrer , car la soveraine vertu et li hauberz le garantirent : le roi Alaric ocist souz lui avant que il se remuast de la place .
En tel maniere out li rois victoire de ses anemis par l'aide de Nostre Seigneur , come cil qui dou tout s'estoit mis en sa garde .
Coment li rois fu apelez Augustes , et coment il fist ocire le roi Kararique et I sien fil en sa prison .
Li rois Alaris regna XII anz .
Après ce que il fu ocis et ses oz desconfiz , si com vous avez oï , li forz rois Clodovées envoia un sien fil , qui avoit non Theoderis , o tout grant ost aus soveraines parties de son regne .
Il cercha toute la Province , et souzmist à la seigneurie son pere touz les Rodais , les Caorsins et les Auvergnaz .
Il retorna glorieus vainquerres ; à son pere vint , qui lors yvernoit en la cité de Bordiaus .
Quant li yvers fu passez et li prinstens revenuz , li rois s'en ala à Tholouse , là prist les tresors qui orent esté le roi Alaric .
De là s'en ala à la cité d'Angoulesme .
Li mur de la vile trebuchierent en son avenement , sanz nule force , par la volenté Nostre Seigneur ; en la cité entra , tuit li Ghot qui laienz furent trové furent mis à l'espée .
Par toutes les voisines citez ocist ausi touz ses adversaires et les garni de sa gent .
Quant il out tout le païs conquis , les citez et les chastiaus garniz et les choses ordenées , il vint à Tors .
Là vindrent à lui li message Anastasie l'empereor de Costantinoble , qui li aporterent presenz de par leur seigneur et epistres dont la sentence estoit tele , que il plaisoit à l'empereor et aus senators que il fust amis de l'Empire , patrices et conseillieres des Romains .
Quant li rois out ces lettres leues , il s'apareilla de robe de senator que li empereres li avoit envoié ; seur un destrier monta , si ala en une large place qui siet entre l'eglise Saint Martin et la cité ; là dona granz dons au pople .
Puis ce , jor ne fu que il ne fust apelez conseillierres et augustes .
C souz envoia pour raiembre son cheval que il avoit envoié pour offrendre à la fiertre Saint Martin ovec mainz autres dons .
Cil qui là furent envoié ne pourent le cheval movoir de la place .
Quant li rois sout ce , il commanda que autres C souz fussent offert ; ce fu fait ; le cheval en ramenerent legierement , dont li rois dist une parole ausi come par moquois : « Sains Martin , dist-il , est bons aidierres au besoing , mais il veut bien estre paiez .
» Après ces choses fetes et pais par tout confermée , li rois retorna à Paris .
Le roi Karricaire et un sien fil prist par ne sai quel barat , pour ce que cil rois li out plevi que il li aideroit contre Siagre , le fil Gilon le Romain dont nous avons parlé ; mais quant il li dut aidier , il se traist en sus de la bataille , pour ce que il baioit après à ensuivre la partie de celui qui vaintroit .
Tondre les fist ambedeus ; le pere fist ordener à prestre et le fil à diacre .
Ensi com cil Karricaires se complaignoit de ce que il estoit ensi abatuz et humiliez , ses fiuz li dist , en demostrant sa barbe qui de novel estoit tondue : « Ces foilles qui sont coupées en vert arbre seront tost recreües ; ausitost fust morz et peris cil qui ce nous a fait ! » Li rois sout ceste parole ; tantost commanda que il fussent ocis .
Après saisi leur tresors et leur roiaume ; mais les croniques ne parolent mie dont il fu , ne de quel païs il fu rois .
Coment li rois fist ocire Ranacaire le duc de Cambrai et I sien frere , et si estoient si cousin .
Son ost apareilla li rois pour ostoier seur le duc Ranacaire qui tenoit la cité de Cambrai et toute la duchée .
Ses cosins estoit de lignage , mais il le haoit pour ce que il estoit de mauveses mors et de mauvese maniere : ses genz maismes ne l'amoient pas , pour ce que il estoit trop abandonez à luxure et à moult d'autres vices .
Un sien familier avoit apelé entor lui , qui avoit non Pharons , que il cuidoit moult sage .
Cil , qui granz bareterres estoit et decevables , l'avoit si afolé et si aliéné de son sens , que quant on li fesoit aucun present , il disoit : « Ce sera à moi et à Pharon mon conseillier .
» La mauvestiez de lui et la perece avoit si esmeuz sa gent maismes et ciaus qui ovec lui chevauchoient , que il se complaignoient et se conseilloient emsemble comment il porroient oster ceste honte , qui à touz estoit commune ; car la mauvestié dou seigneur est reproches à sa gent .
Pour ceste raison manderent au fort roi Clodovée que il queist occasion de bataille encontre lui , et se il leur voloit doner dons , il se soustrairoient de la bataille avant qu'ele fust commencié et le li rendroient tost pris .
Li rois mut aprés ce mandement à grant force de gent ; mais il out avant envoié aus traiteurs espaullieres de coivre dorées , et espées , et autres choses ovrées en autel maniere pour dons .
Cil les reçurent , qui cuidierent que eles fussent de fin or .
L'on vint au lieu de la bataille ; cil qui estoient consentant de la traïson firent semblant de fuir .
Ranacaires fu pris tandis com il s'apareilloit de fuir ; presentez fu au roi de sa gent maismes .
Li rois le fist ocire come mauvais et forslignable .
Un sien frere que il avoit , comanda li rois que il fust ausi ocis , et li reprocha ce que il ne vout son frere aidier , ainz se lessa prendre oveques lui .
En tel maniere fist-il ocire mainz de ses parenz maismes , et prist et saisi leur tresors , que aucuns ne demorast qui tendist à lui ocire pour son roiaume avoir aprés sa mort .
A la cité dou Mans envoia un message , et manda que on oceist Ricimer , qui estoit freres au devant dit duc Ranacaire , pour ce que il cuidoit que ce fust cil qui plus tendist à son roiaume .
Un jor avint que li rois dist une parole devant touz les plus granz barons de France : « Pour ce , dist-il , que je sui veves et orphelins de touz mes parenz , me dout-je moult de mon chief , com je n'aie nul home prochain de lignage qui me gart ma vie et ma santé .
» Li baron , qui ceste parole noterent en autre sens , cuiderent mieuz que il le deist pour savoir se nus se traisist avant qui se feist de son lignage .
Quant li traiteur , qui avoient Ranacaire leur seigneur vendu , s'aperçurent que li rois les avoit deceuz par faus dons que il leur avoit envoiez , il retornerent à lui en complaignant ; il li proierent que il leur restablesist le defaut ; mais li rois leur respondi : « Vous ne savez gré de la grâce que l'on vous a faite quant vous n'estes remembrable des benefices que je vous ai faiz .
De quels tormenz cuidez vous que l'en deust ciaus tormenter qui traïssent leur seigneur et sont cause de sa mort ? Allez vous en arrieres , et vous souffise cele dolereuse vie et noient digne que l'en vous a lessié .
» Quant li traiteur oïrent tels paroles , il furent forment espoenté ; tart leur fu que il s'en fussent parti .
D'aucunes incidences qui en ce tens avindrent et de la mort le fort roi Clodovée .
En ce tens vivoit sains Severins ; si estoit abbes de l'abaïe de Saint Morise de Gaune , qui or est apelez Chablies .
Li rois , qui out esté malades de fievre près d'un an , le manda .
Quant li sains hons fu venuz , il proia tant Nostre Seigneur pour le roi , que il recovra pleine santé .
Mais il ne retorna puis là dont il estoit venuz , ainz demora en France , ou païs de Gastinois , en un chastel qui est apelez Chastel-Landon ; là vesqui saintement le remanant de sa vie , puis trespassa glorieusement de ceste mortel vie à la joie perdurable .
En ce maismes tens vivoit sainte Genevève .
Née fu près de Paris , en une vile qui est apelée Nanteurre .
Sainte virge et resplendissanz de merites de bonne vie , sacrée fu et benoite par la main saint Germain l'Auceurrois , qui en cel tens aloit en Bretaigne pour destruire l'eresie Pelagiene dont sainte Eglise estoit corrumpue en ces parties .
Quant ses peres et sa mere furent mort , ele s'en vint à Paris au tens le fort roi Clodovée , et vesqui puis jusques au tens le roi Clotaire et le roi Childebert .
En ce tens vivoit ausi sains Germains qui fu evesques de Paris , sains hons et plains de granz vertuz , si come il est escrit en sa vie .
En ce tens governoit l'empire de Costantinoble Justins li vieuz , qui l'avoit receu après la mort l'empereor Anastaise .
En ce tens estoit li glorieus confessors mesires sains Benoiz , qui fu benoiz en vie et en non , de cui la memoire est renommée par universe monde pour les merites de la haute vie que il mena .
En ce maismes tens governoit l'eglise de Rome uns apostoiles qui avoit non Hormisde ; receue l'out après la mort l'apostoile Simmaque .
A son tens envoia li forz rois Clodovées à l'eglise Saint Pere une corone d'or aorné de pierres precieuses par l'amonestement monseigneur saint Remi .
Il mostra bien en ce fait que il ne voloit pas recevoir en vain la grace que Nostre Sires li avoit faite , ne estre coupables dou vice d'ingratitude envers Nostre Seigneur , par cui vertu il governoit son roiaume si glorieusement , quant il envoia le signe roial à l'église de son apostre .
Ausi avoit jadis fait Sosies , uns des conseilleors de Rome ; quant il out prise Jerusalem il offri une corone d'or au Temple .
Mais li dons de cestui fu plus agreables à Nostre Seigneur , car il estoit mieudres en foi et ententis et honorierres de sainte Eglise , et cil estoit païens et coutivierres d'ydoles .
Incidence .
En ce tens fu croles et esmovemenz de terre si grant en la cité de Viene que moult d'eglises et de maisons trebucherent le jor de Pasques maismes , droit en cele heure que sains Mamerz , evesques de la vile , chantoit la messe .
Li palais le roi fu ars de feu qui descendi soudainement devers le ciel .
Li ours et li leu issoient des bos et faisoient moult de domages aus citeiens , car il les chaçoient et les embatoient dedenz la vile et en devoroient aucuns .
Pour ceste raison fist sains Mamerz sermon au pople , et les amonesta que il jeunassent III jors et feissent processions en chantant lethanies .
De là vint li biaus us et la bele coustume qui encor est maintenue en sainte Eglise par tout là où Diex est serviz et honorez , si com aucun volent dire .
Li forz rois Clodovées , qui jà avoit tant vescu qu'il avoit auques aprochiez les termes de son aage , trespassa de cest siecle quant il out regné XXX anz chrestiens , en l'onziesme an après ce que il out ocis le roi Alaric .
Mis fu en sepouture en l'eglise Saint Pere de Paris , qui or est apelée Sainte Geneveve , que il avoit fondée à la requeste sa fame la roine Crotilde .
Seur sa sepouture fu mis uns epytaphes par vers moult bons et moult bien diz , que mesires sains Remis fist , si com l'en cuide .
C et XII anz après le trespassement saint Martin fu morz .
Ci fenist li premiers livres .