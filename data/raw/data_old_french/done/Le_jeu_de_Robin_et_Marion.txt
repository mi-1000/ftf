PERSONNAGES MARION , jeune bergère , amie de Robin .
ROBIN , jeune - paysan , ami de Marion .
UN CHEVALIER .
GAUTIER LE TÊTU , jeune paysan , cousin de Robin .
BAUDON , jeune paysan , cousin de Robin .
HUART , jeune paysan , ami de Robin .
PERONNELLE , jeune bergère , amie de Marion .
DEUX CORNEURS .
LI JUS DE ROBIN ET MARION MARIONS Robins m'aime , Robins m'a; Robins m'a demandee , si m'ara .
Robins m'acata cotele D'escarlate boine et bele , Souskanie et chainturele .
A leur i va !
Robins m'aime , Robins m'a; Robins m'a demandee , si m'ara .
LI CHEVALIERS Je me repairoie du tournoiement , Si trouvai Marote seulete , au cors gent .
MARIONS Hé !
Robin , se tu m'aimes , Par amour , maine m'ent .
LI CHEVALIERS Bergiere , Dieus vous doinst boin jour !
MARIONS Dieus vous wart , sire LI CHEVALIERS Par amour , Douche puchele , or me contés Pour coi cheste canchon cantés Si volentiers et si souvent : Hé !
Robin , se tu m'aimes , Par amour , maine m'eut .
MARIONS Biaus sire , il i a bien pour coi; Car j'ain Robinet , et il moi , Et bien m'a moustré qu'il m'a kiere : Donné m'a cheste panetiere , Cheste houlete et chest coutel .
LI CHEVALIERS Di moi , veïs tu nul oisel Voler par deseure ches cans ?
MARIONS Sire , oie , je ne sai pas quans .
Encore i a en ches buissons Et cardonnereus et pinchons , Qui mout cantent joliement .
LI CHEVALIERS Si m'aït Dieus , bele au cors gent , Che n'est pas chou que je demant .
Mais veïs tu par chi devant , Vers cheste riviere , nule ane ?
MARIONS Ch'est une beste qui recane ?
J'en vi ier trois seur che kemin Tous carquiés aler au molin .
Est che chou que vous demandés ?
LI CHEVALIERS Or sui je mout bien assenés !
Di moi : veïs tu nul hairon ?
MARIONS Herens , sire ?
Par me foi , non; Je n'en vi nis un puis quaresme , Que j'en vi mengier chiés dame Emme , Me taien , cui sont ches brebis .
LI CHEVALIERS Par foi , or sui jou esbaubis , N'ainc mais je ne fui si gabés .
MARIONS Sire , foi que vous me devés , Quele beste est che seur vo main ?
LI CHEVALIERS Ch'est uns faucons .
MARIONS Menjüe il pain ?
LI CHEVALIERS Non , mais boine char .
MARIONS Chele beste ?
Eswar !
Ele a de cuir le teste !
Et ou alés vous ?
LI CHEVALIERS En riviere .
MARIONS Robins n'est pas de tel maniere; En lui a trop plus de deduit .
A no vile esmuet tout le bruit Quant il jue de se musete .
LI CHEVALIERS Or dites , douche bergerete , Ameriés vous un chevalier ?
MARIONS Biaus sire , traiés vous arrier .
Je ne sai que chevalier sont .
Deseur tous les hommes du mont Je n'ameroie que Robin .
Il vient au soir et au matin A moi toudis et par usage , Et m'aporte de sen froumage .
Encore en ai jou en men sain , Et une grant pieche de pain Que il m'aporta a prangiere .
LI CHEVALIERS Or me dites , douche bergiere : Vaurriés vous venir avoec moi Jüer seur che bel palefroi , Selonc che bosket , en che val ?
MARIONS Aimi !
sire , ostés vo keval : A poi que il ne m'a blechie .
Li Robin ne regiete mie Quant je vois après se carue .
LI CHEVALIERS Bergiere , devenés me drue , Et faites chou que je vous proi .
MARIONS Sire , traiés ensus de moi : Chi estre point ne vous affiert .
A poi vos kevaus ne me fiert .
Comment vous apele on ?
LI CHEVALIERS Aubert .
MARIONS Vous perdés vo paine , sire Aubert : Je n'amerai autrui que Robert .
LI CHEVALIERS Non , bergiere ?
MARIONS Non , par me foi .
LI CHEVALIERS Cuideriés empirier de moi , Qui si loing getés me proiere ?
Chevaliers sui et vous bergiere .
MARIONS Ja pour chou ne vous amerai .
Bergeronnete sui , mais j'ai Ami bel et cointe et gai .
LI CHEVALIERS Bergiere , Dieus vous en doinst joie .
Puis qu'ensi est j'irai me voie .
Hui mais ne vous sonnerai mot .
Trairire deluriau deluriau delurele , Trairire deluriau deluriau delurot .
Hui main je chevauchoie lés l'oriere d'un bois , Trouvai gentil bergiere , tant bele ne vit rois .
Hé !
Trairire deluriau deluriau delurele , Trairire deluriau deluriau delurot .
MARIONS Hé !
Robechon , Leure leure va .
Car vien a moi , Leure leure va .
S'irons jüer Du leure leure va , Du leure leure va .
ROBINS Hé !
Marion , Leure leure va .
Je vois a toi , Leure leure va .
S'irons jüer Du leure leure va , Du leure leure va .
MARIONS Robin !
ROBINS Marote !
MARIONS Dont viens tu ?
ROBINS Par le sain Dieu , j'ai desvestu , Pour chou qu'il fait froit , men jupel , S'ai pris me cote de burel , Et si t'aport des pumes .
Tien .
MARIONS Robin , je te connuc trop bien Au canter , si con tu venoies .
Et tu ne me reconnissoies ?
ROBINS Si tis , au cant et as brebis .
MARIONS Robin , tu ne sés , dous amis , Et si ne le tien mie a mal : Ichi fu uns hons a keval , Qui avoit cauchie une moufle , Et portoit aussi c'un escoufle Seur sen poing , et trop me pria D'amer; mais poi i conquesta , Car je ne te ferai nul tort .
ROBINS Marote , tu m 'aroies mort .
Mais se j'i fusse a tans venus , Ne jou ne Gautiers Li Testus , Ne Baudons , mes cousins germains , Diavle i eüssent mis les mains .
Ja n'en fust partis sans bataille .
MARIONS Robin , dous amis , ne te caille , Mais or faisons feste de nous .
ROBINS Serai je drois ou a genous ?
MARIONS Mais vien cha seïr delés moi .
Si mengerons ROBINS Et je l'otroi; Je serrai chi lés ten costé , Mais je ne t'ai riens aporté; Si ai fait chertes grant outraige , MARIONS Ne t'en caut , Robin , encore ai je Du froumage chi en men sain , Et une grant pieche de pain , Et des pumes que m'aportas .
ROBINS Dieus !
con chis froumages est cras !
Me suer , menjüe .
MARIONS Et tu aussi .
Quant tu veus boire , si le di : Vés chi fontaine en un pochon .
ROBINS Dieus ?
qui ore eüst du bacon Te taien , bien venist a point .
MARIONS Robinet , nous n'en arons point , Car trop haut pent a ses kevrons .
Faisons de chou que nous avons , Ch'est assés pour le matinee .
ROBINS Dieus !
que j'ai le panche lassee De le chole de l'autre fois !
MARIONS Di , Robin , foi que tu me dois , Cholas tu ?
Que Dieus le te mire !
ROBINS Vous l'orrés bien dire , Bele , vous l'orrés bien dire .
MARIONS Di , Robin , veus tu plus mengier ?
ROBINS Naie voir .
MARIONS Dont metrai je arrier Che pain , che froumage en men sain , Dusc'a ja que nous arons fain .
ROBINS Ains le met en te panetiere .
MARIONS Et vés l'i chi .
Robin , quel kiere !
Proie et commande , je ferai .
ROBINS Marote , et je t'esprouverai Se tu m'es loiaus amiete , Car tu m'as trouvé amiet .
Bergeronnete , Douche baisselete , Donnés le moi , vostre capelet , Donnés le moi , vostre capelet .
MARIONS Robin , veus tu que je le mete Seur ten kief par amaurete ?
M'en iert il mieus se je l'i met ?
M'en iert il mieus se je l'i met ?
ROBINS Oïl , vous serés m'amiete , Vous averés me chainturete , M'aumosniere et men fremalet .
Bergeronnete , Douche baisselete , Donnés le moi , vostre capelet , Donnés le moi , vostre capelet .
MARIONS Volentiers , men dous amiet .
Robin , fai nous un poi de feste .
ROBINS Veus tu des bras ou de le teste ?
Je te di que je sai tout faire .
Ne l'as tu point oï retraire ?
MARIONS Robin , par l'ame ten pere , Sés tu bien aler du piét ?
ROBINS Oie , par l'ame me mere .
Reswarde comme il me siét Avant et arriere , Bele , avant et arriere .
MARIONS Robin , par l'ame ten pere , Car nous fai le tour du kief .
ROBINS Marot , par l'ame me mere , J'en venrai mout bien a kief .
I fait on tel kiere ?
Bele , i fait on tel kiere ?
MARIONS Robin , par l'ame ten pere , Car nous fai le tour des bras .
ROBINS Marot , par l'ame me mere , Tout ensi con tu vaurras .
Est che li maniere ?
Bele , est che li maniere ?
MARIONS Robin , par l'ame ten pere , Sés tu faire le touret ?
ROBINS Oie , par l'ame me mere .
Ra il en moi biau varlet Devant et derriere ?
Bele , devant et derriere ?
MARIONS Robin , par l'ame ten pere , Sés tu baler as seriaus ?
ROBINS Oie , par l'ame me mere , Mais j'ai trop mains de caviaus Devant que derriere , Bele , devant que derriere .
MARIONS Robin , sés tu mener le treske ?
ROBINS Oie , mais li voie est trop freske , Et mi housel sont deskiré .
MARIONS Nous sommes trop bien atiré : Ne t'en caut , or fai , par amour .
ROBINS Aten , je vois pour le tabour Et pour le muse au gros bourdon , Et si amenrai chi Baudon , Se trouver le puis , et Gautier .
Aussi m'aront il bien mestier Se li chevaliers revenoit .
MARIONS Robin , revien a grant esploit , Et se tu trueves Peronnele , Me compaignesse , si l'apele , Li compaignie en vaurra mieus .
Ele est derriere ches courtieus , Si c'on va au molin Rogier .
Or te haste .
ROBINS Lais m'escourchier .
Je ne ferai fors courre .
MARIONS Or va .
ROBINS Gautier , Baudon , estes vous la ?
Ouvrés moi tost l'uis , biau cousin .
GAUTIERS Bien soies tu venus , Robin .
Qu'as tu , qui es si essoufflés ?
ROBINS Que j'ai ?
Las !
je sui si lassés Que je ne puis m'alaine avoir .
BAUDONS Di s'on t'a batu .
ROBINS Nenil voir .
GAUTIERS Di tost s'on t'a fait nul despit .
ROBINS Seigneur , escoutés un petit .
Je sui chi venus pour vous deus , Car je ne sai queus menestreus A keval pria d'amer ore Marotain , si me dout encore Que il ne reviegne par la .
GAUTIERS S'il i vient , il le comperra .
BAUDONS Che fera mon , par cheste teste !
ROBINS Vous averés trop boine feste , Biau seigneur , se vous i venés , Car vous et Huars i serés , Et Peronnele .
Sont chou gent ?
Et s'averés pain de fourment , Boin froumage et clere fontaine .
BAUDONS Hé !
biaus cousins , car nous i maine .
ROBINS Mais vous doi irés chele part , Et je m'en irai pour Huart Et Peronnele .
BAUDONS Va dont , va , Et nous en irons par decha , Vers le voie devers le Piere; S'aporterai me fourke fiere .
GAUTIERS Et je , men gros baston d'espine , Qui est chiés Bourguet me cousine .
ROBINS Hé !
Peronnele !
Peronnele !
PERONNELE Robin , es tu chou ?
Quel nouvele ?
ROBINS Tu ne sés ?
Marote te mande; Et s'averons feste trop grande .
PERONNELE Et qui i sera ?
ROBINS Jou et tu; Et s'arons Gautier Le Testu , Baudon et Huart et Marote .
PERONNELE Vestirai je me bele cote ?
ROBINS Nenil , Perrete , nenil nient , Car chis jupiaus trop bien t'avient .
Or te haste , je vois devant .
PERONNELE Va , je te sivrai maintenant , Se j'avoie mes aigniaus tous .
LI CHEVALIERS Dites , bergiere , n'estes vous Chele que je vi hui matin ?
MARIONS Pour Dieu , sire , alés vo kemin , Si ferés trop grant courtoisie .
LI CHEVALIERS Chertes , bele trés douche amie , Je ne le di mie pour mal , Mais je vois querant chi aval Un oisel a une sonnete .
MARIONS Alés selonc chele haiete , Je croi que vous l'i trouverés; Tout maintenant i est volés .
LI CHEVALIERS Est , par amour ?
MARIONS Oïl , sans faille .
LI CHEVALIERS Chertes , de l'oisel poi me caille , S'une si bele amie avoie .
MARIONS Pour Dieu , sire , alés vostre voie , Car je sui en trop grant frichon .
LI CHEVALIERS Pour cui ?
MARIONS Chertes , pour Robechon .
LI CHEVALIERS Pour lui ?
MARIONS Voire , s'il le savoit , Jamais nul jour ne m'ameroit , Ne je n'ain riens tant comme lui .
LI CHEVALIERS Vous n'avés warde de nului , Se vous volés a moi entendre .
MARIONS Sire , vous nous ferés sousprendre; Alés vous ent , laissiés m'ester , Car je n'ai a vous que parler .
Laissiés m'entendre a mes brebis .
LI CHEVALIERS Voirement , sui je bien caitis Quant je met le mien sens au tien !
MARIONS Si en alés , si ferés bien; Aussi oi je chi venir gent .
J'oi Robin flajoler au flajol d'argent , Au flajol d'argent .
Pour Dieu , sire , or vous en alés !
LI CHEVALIERS Bergerete , a Dieu remanés : Autre forche ne vous ferai .
Ha !
mauvais vilains , mar i fai !
Pour coi tues tu men faucon ?
Qui te donroit un horion Ne l'aroit il bien emploiét !
ROBINS Ha !
sire , vous fertés pekiét .
Peeur ai que il ne m'escape .
LI CHEVALIERS Tien de loier cheste souspape , Quant tu le manies si gent .
ROBINS Hareu !
Dieus !
Hareu , boine gent !
LI CHEVALIERS Fais tu noise ?
Tien che tatin .
MARIONS Sainte Marie !
J'oi Robin !
Je croi que il soit entrepris; Anchois perdroie mes brebis Que je ne li alasse aidier !
Lasse !
Je voi le chevalier !
Je croi que pour moi l'ait batu .
Robin , dous amis , que fais tu ?
ROBINS Chertes , douche amie , il m'a mort .
MARIONS Par Dieu , sire , vous avés tort , Qui ensi Pavés deskiré .
LI CHEVALIERS Et comment a il atiré Men faucon ?
Eswardés , bergiere .
MARIONS Il n'en sét mie le maniere : Pour Dieu , sire , or li pardonnés .
LI CHEVALIERS Volentiers , s'avoec moi venés .
MARIONS Je non ferai .
LI CHEVALIERS Si ferés voir , N'autre amie ne voeil avoir , Et voeil que chis kevaus vous porche .
MARIONS Chertes , dont me ferés vous forche .
Robin , que ne me reskeus tu ?
ROBINS Ha !
Las !
Or ai jou tout perdu !
A tart i venront mi cousin !
Je pert Marot , s'ai un tatin Et deskiré cote et sercot !
GAUTIERS Hé !
resveille toi , Robin , Car on en maine , Marot , Car on en maine Marot .
ROBINS Baudon , Gautier , estes vous la ?
J'ai tout perdu , Marote en va !
GAUTIERS Et que ne l'alons nous reskeure ?
ROBINS Taisiés , il nous courroit ja seure , S'il en i avoit quatre chens .
Ch'est uns chevaliers hors du sens .
Si a une si grant espee !
Ore me donna tel colee Que je le sentirai grant tans .
GAUTIERS Se j'i fusse venus a tans , Il i eüst eü merlee .
ROBINS Or eswardons leur destinee , Par amour , si nous embuissons Tout troi derriere ches buissons; Car je voeil Marion sekeure , Se vous le m'aidiés a reskeure .
Li cuers m'est un poi revenus .
MARIONS Biaus sire , traiés vous ensus De moi , si ferés grant savoir .
LI CHEVALIERS Demisele , non ferai voir , Ains vous en menrai avoec moi , Et si arés je sai bien coi .
Ne soiés envers moi si fiere , Prendés chest oisel de riviere , Que j'ai pris , si en mengeras .
MARIONS J'ai plus kier men froumage cras , Et men pain et mes boines pumes Que vostre oisel a tout les plumes; Ne de riens ne me poés plaire .
LI CHEVALIERS Qu'est che ?
Ne porrai je dont faire Cose qui te viegne a talent ?
MARIONS Sire , sachiés chertainement Que nenil; riens ne vous i vaut .
LI CHEVALIERS Bergerete , et Dieus vous consaut !
Chertes , voirement sui je beste Quant a cheste beste m'areste !
A Dieu , bergiere .
MARIONS A Dieu , biaus sire .
Lasse !
Or est Robins en grant ire , Car bien me cuide avoir perdue .
ROBINS Hou !
Hou !
MARIONS Dieus !
Ch'est il qui la hue !
Robin , dous amis , comment vait ?
ROBINS Marote , je sui de boin hait , Et waris , puis que je te voi .
MARIONS Vien donkes cha , acole moi .
ROBINS Volentiers , suer , puis qu'il t'est bel .
MARIONS Eswarde de chest soterel , Qui me baise devant le gent !
GAUTIERS Marot , nous sommes si parent : Onques ne vous doutés de nous .
MARIONS Je ne le di mie pour vous , Mais il par est si soteriaus Qu'il en feroit devant tous chiaus De no vile autretant comme ore .
ROBINS Bé !
Qui s'en tenroit ?
MARIONS Et encore ?
Eswardés comme est reveleus !
ROBINS Dieus !
con je seroie ja preus Se li chevaliers revenoit !
MARIONS Voirement , Robin , que che doit ?
Que tu ne sés par quel engien Je m'escapai .
ROBINS Je le sai bien , Nous veïsmes tout ten couvin .
Demande Baudon , men cousin , Et Gautier , quant t'en vi partir , S'il orent en moi que tenir .
Trois fois leur escapai tous deus .
GAUTIERS Robin , tu es trop courageus; Mais , quant li cose est bien alee , De legier doit estre ouvliee , Ne nus n'i doit après entendre .
ROBINS Il nous couvient Huart atendre Et Peronnele , qui venront .
O !
vés les chi .
MARIONS Voirement sont .
ROBINS Di , Huart , as tu te kevrete ?
HUARS Oie .
MARIONS Bien viegnes tu , Perrete !
PERONNELE Marote , Dieus te beneïe !
MARIONS Tu as esté trop souhaidie .
Or est il bien tans de canter : Avoec tele compaignie Doit on bien joie mener .
BAUDONS Sommes nous ore tout venu ?
HUARS Oïl .
MARIONS Or pourpensons un ju .
HUARS Veus tu as Rois et as Roïnes ?
MARIONS Mais des jus c'on fait as estrines , Entour le veille de Noel .
HUARS A saint Coisne .
BAUDONS Je ne voeil el .
MARIONS Ch'est vilains jus , on i conkie .
HUARS Marote , si ne riés mie .
MARIONS Et qui le nous devisera ?
HUARS Jou , trop bien .
Quiconques rira Quant il ira au saint offrir , Ou lieu saint Coisne doit seïr .
Et qui en puist avoir s'en ait .
GAUTIERS Qui le sera ?
ROBINS Jou .
BAUDONS Ch'est bien fait .
Gautier , offrés premierement .
GAUTIERS Tenés , sains Coisnes , che present , Et , se vous en avés petit , Tenés .
ROBINS Ho !
Il le doit; il rit .
GAUTIERS Chertes , ch'est drois .
HUARS Marote , or sus .
MARIONS Qui le doit ?
HUARS Gautiers Li Testus .
MARIONS Tenés , sains Coisnes , biaus clous sire .
HUARS Dieus !
comme ele se tient de rire !
Qui va après ?
Perrete , alés .
PERONNELE Biaus sire sains Coisnes , tenés , Je vous aporte che present .
ROBINS Tu te passes et bel et gent .
Or sus , Huart , et vous , Baudon .
BAUDONS Tenés , sains Coisnes , che biau don .
GAUTIERS Tu ris , ribaus , dont tu le dois .
BAUDONS Non fach .
GAUTIERS Huart , après .
HUARS Je vois .
Ves chi deus mars .
GAUTIERS Vous le devés .
HUARS Or , tout coi , point ne vous levés , Car encore n'ai je point ris .
GAUTIERS Qu'est chou , Huart ?
Est chou estris ?
Tu veus toudis estre batus .
Mal soiés vous ore venus !
Or le paie tost sans dangier .
HUARS Je le voeil volentiers paier .
ROBINS Tenés , sains Coisnes .
Est che plais ?
MARIONS Ho !
seigneur , chis jus est trop lais .
En est , Perrete ?
PERONNELE Il ne vaut nient .
Et sachiés que bien apartient Que fachons autres festeletes .
Nous sommes chi deus baisseletes , Et vous estes entre vous quatre .
GAUTIERS Faisons un pet pour nous esbatre .
Je n'i voi si boin .
ROBINS Fi !
Gautier , Savés si bel esbanoier , Qui devant Marote m'amie Avés dit si grant vilenie ?
Dehait ait par mi le musel A cui il plaist ne il est bel !
Or ne vous aviegne ja mais !
GAUTIERS Je le lairai pour avoir pais .
BAUDONS Or faisons un ju .
HUARS Quel veus tu ?
BAUDONS Je voeil , o Gautier Le Testu , Jüer as Rois et as Roïnes; Et je ferai demandes fines Se vous me volés faire roi .
HUARS Nenil , sire , foi que vous doi , Ains ira au nombre des mains .
GAUTIERS Chertes , tu dis bien , biaus compains , Et chius qui kiét en dis soit rois .
HUARS Ch'est bien de nous tous li otrois .
Or cha !
metons nos mains ensanle .
BAUDONS Sont eles bien ?
Que vous en sanle ?
Li queus commenchera ?
HUARS Gautiers .
GAUTIERS Je commencherai volentiers .
Empreu .
HUARS Et deus .
ROBINS Et trois .
BAUDONS Et quatre .
HUARS Conte après , Marot , sans debatre .
MARIONS Trop volentiers .
Et chinc .
PERONNELE Et sis .
GAUTIERS Et set .
HUARS Et uit .
ROBINS Et nuef .
BAUDONS Et dis .
Enhenc , biau seigneur , je sui rois !
GAUTIERS Par le mere Dieu , chou est drois , Et nous tout , je croi , le volons .
ROBINS Levons le haut et couronnons .
Ho !
bien est .
HUARS Hé !
Perrete , or donne , Par amour , en lieu de couronne , Au roi ten capel de festus .
PERONNELE Tenés , rois .
LI ROIS Gautier Li Testus , Venés a court , tantost venés .
GAUTIERS Volentiers , sire .
Commandés Tel cose que je puisse faire , Et qui ne soit a moi contraire : Je le ferai tantost pour vous .
LI ROIS Di moi , fus tu onques jalous ?
Et puis s'apelerai Robin .
GAUTIERS Oie , sire , pour un mastin , Que j'oï hurter , l'autre fie , A l'uis de le cambre m'amie; Si en souspechonnai un homme .
LI ROIS Or sus , Robin .
ROBINS Rois , walekomme .
Demande moi chou qu'il te plaist .
LI ROIS Robin , quant une beste naist , A coi sés tu qu'ele est femele ?
ROBINS Cheste demande est boine et bele !
LI ROIS Dont i respon .
ROBINS Non ferai voir; Mais se vous le volés savoir , Sire rois , au cul li wardés .
El de moi vous n'en porterés .
Me cuidiés vous chi faire honte ?
MARIONS Il a droit , voir .
LI ROIS A vous que monte ?
MARIONS Si fait , car li demande est laide .
LI ROIS Marot , et je voeil qu'il souhaide Sen vouloir .
ROBINS Je n'os , sire .
LI ROIS Non ?
Va , s'acole dont Marion Si douchement que il li plaise .
MARIONS Eswar dou sot , s'il ne me baise .
ROBINS Chertes , non fach .
MARIONS Vous i mentés .
Encore i pert il; eswardés , Je cuit que mors m'a ou visage .
ROBINS Je cuidai tenir un froumage , Si te senti je tenre et mole .
Vien avant , suer , et si m'acole , Par pais faisant .
MARIONS Va , diavle , sos !
Tu poises autant comme uns blos !
ROBINS Or , de par Dieu !
MARIONS Vous vous courchiés ?
Venés cha , si vous rapaisiés , Biaus sire , et je ne dirai plus .
N'en soiés honteus ne confus .
LI ROIS Venés a court , Huart , venés .
HUARS Je vois , puis que vous le volés .
LI ROIS Or di , Huart , si t'aït Dieus , Quel viande tu aimes mieus .
Je sai bien se voir me diras .
HUARS Boin fon de porc pesant et cras , A le fort aillie de nois .
Chertes , j'en menjai l'autre fois Tant que j'en euch le menison .
LI ROIS Hé !
Dieus , con faite venison !
Huars n'en diroit autre cose .
HUARS Perrete , alés a court .
PERONNELE Je n'ose .
LI ROIS Si feras , si , Perrete .
Or di , Par chele foi que tu dois mi , Le plus grant joie c'ainc eüsses D'amours , en quel lieu que tu fusses .
Or di , et je t'escouterai .
PERONNELE Sire , volentiers le dirai : Par foi , chou est que mes amis , Qui en moi cuer et cors a mis , Tient a moi as cans compaignie , Lés mes brebis , sans vilenie , Pluseurs fois , menu et souvent .
LI ROIS Sans plus ?
PERONNELE Voire , voir .
HUARS Ele ment .
LI ROIS Par le sain Dieu , je le croi bien .
Marote , or sus , vien a court , vien .
MARIONS Faites moi dont demande bele .
LI ROIS Volentiers .
Di moi , Marotele , Combien tu aimes Robinet , Men cousin , che joli varlet .
Honnie soit qui mentira !
MARIONS Par foi , je n'en mentirai ja .
Je l'ain , sire , d'amour si vraie Que je n'ain tant brebis que j'aie , Nis cheli qui a aignelé .
LI ROIS Par le sain Dieu , ch'est bien amé .
Je voeil qu'il soit de tous seü .
GAUTIERS Marote , il t'est trop meskeü !
Li leus emporte une brebis !
MARIONS Robin , keur i tost , dous amis , Anchois que li leus le menjüe .
ROBINS Gautier , prestés moi vo machue; Si verrés ja bacheler preu .
Hareu !
le leu !
le leu !
le leu !
Sui je li plus hardis qui vive ?
Tien , Marote .
MARIONS Lasse !
caitive !
Comme ele revient dolereuse !
ROBINS Mais eswar comme ele est croteuse .
MARIONS Et comment tiens tu chele beste ?
Ele a le cul devers le teste .
ROBINS Ne puet caloir; che fu de haste , Quant je le pris .
Marote , or taste Par ou li leus l'avoit aierse .
GAUTIERS Mais eswar comme ele est chi perse .
MARIONS Gautier , que vous estes vilains !
ROBINS Marote , tenés l'en vos mains; Mais wardés bien que ne vous morde .
MARIONS Non ferai , car ele est trop orde; Mais laissiés l'aler pasturer .
BAUDONS Sés tu de coi je voeil parler , Robin ?
Se tu aimes autant Marotain con tu fais sanlant , Saches je le te loueroie A prendre , se Gautiers l'otroie .
GAUTIERS Il m'est bel .
ROBINS Et je le voeil bien .
BAUDONS Pren le dont .
ROBINS Cha , est che tout mien ?
BAUDONS Oïl , nus ne t'en fera tort .
MARIONS Hé !
Robin , que tu m'estrains fort !
Ne sés tu faire belement ?
BAUDONS Ch'est grant merveille qu'il ne prent De ches deus gens Perrete envie .
PERONNELE Cui ?
Moi ?
Je n'en sai nul en vie Qui jamais eüst de moi cure .
BAUDONS Si aroit voir , par aventure , Se tu l'osoies assaier .
PERONNELE A cui ?
BAUDONS A moi ou a Gautier .
HUARS Mais a moi , trés douche Perrete .
GAUTIERS Voire , sire , pour vo musete ?
Tu n'as ou monde plus vaillant .
Mais j'ai au mains ronchi traiant , Boin harnas , et herche , et carue , Et si sui sires de no rue; S'ai houche et sercot tout d'un drap; Et s'a me mere un boin hanap , Qui m'eskerra s'ele mouroit , Et une rente c'on li doit De grain seur un molin a vent , Et une vake qui nous rent Le jour assés lait et froumage : N'a il en moi boin mariage , Dites , Perrete ?
PERONNELE Oïl , Gautier; Mais je n'oseroie acointier Nului , pour men frere Guiot , 652 Car vous et il estes doi sot , S'en porroit tost venir bataille .
GAUTIERS Se tu ne me veus , ne m'en caille .
Entendons a ches autres noches .
HUARS Di moi , c'as tu chi en ches boches ?
PERONNELE Il i a pain , sel et cresson .
Et tu , as tu riens , Marion ?
MARIONS Naie , voir; demande Robin , Fors du froumage d'ui matin , Et du pain qui nous demoura , Et des pumes qu'il m'aporta .
Vés ent chi , se vous en volés .
GAUTIERS Et qui veut deus gambons salés ?
HUARS Ou sont il ?
GAUTIERS Vés les chi tous près .
PERONNELE Et jou ai deus froumages frès .
HUARS Di , de coi sont il ?
PERONNELE De brebis .
ROBINS Seigneur , et j'ai des pois rostis .
HUARS Cuides tu pour tant estre quites ?
ROBINS Naie , encore ai jou pumes cuites .
Marion , en veus tu avoir ?
MARIONS Nient plus ?
ROBINS Si ai .
MARIONS Di me dont voit Que chou est que tu m'as wardé .
ROBINS J'ai encore un tel pasté , Qui n'est mie de lasté , Que nous mengerons , Marote , Bec a bec , et moi et vous .
Chi me ratendés , Marote , Chi venrai parler a vous .
Marote , veus tu plus de mi ?
MARIONS Oie , en non Dieu .
ROBINS Et je te di Que jou ai un tel capon Qui a gros et cras crepon , Que nous mengerons , Marote , Bec a bec , et moi et vous .
Chi me ratendés , Marote , Chi venrai parler a vous .
MARIONS Robin , revien dont tost a nous .
ROBINS Me douche amie , volentiers; Et vous , mengiés endementiers Que j'irai , si ferés que sage .
MARIONS Robin , nous feriemmes outrage .
Saches que je te voeil atendre .
ROBINS Non feras , mais fai chi estendre Ten jupel en lieu de touaille , Et si metés sus vo vitaille , Car je revenrai maintenant .
MARIONS Met ten jupel , Perrete , avant , Aussi est il plus blans du mien .
PERONNELE Chertes , Marot , je le voeil bien , Puis que vo volentés i est; Tenés , vés le chi trestout prest , Estendés l'ou vous le volés .
HUARS Or cha , biau seigneur , aportés , S'il vous plaist vo viande cha .
PERONNELE Eswar , Marote , je voi la , Che me sanle , Robin venant .
MARIONS Ch'est mon; et si vient tout balant .
Que te saule ?
Est il boins caitis ?
PERONNELE Chertes , Marot , il est faitis , Et de faire a ten gré se paine .
MARIONS Eswar les corneurs qu'il amaine .
HUARS Ou sont il ?
GAUTIERS Vois tu ches varlès Qui tiennent ches deus grans cornès ?
HUARS Par le sain Dieu , je les voi bien .
ROBINS Marote , je sui venus .
Tien .
Or di , m'aimes tu de boin cuer ?
MARIONS Oie , voir .
ROBINS Trés grans merchis , suer , De chou que tu ne t'en escuses .
MARIONS Hé !
que sont che la ?
ROBINS Che sont muses Que je pris a chele vilete .
Tien , eswar con bele cosete .
MARIONS Robin , par amour , sié te cha .
Et chil compaignon serront la .
ROBINS Volentiers , douche amie kiere .
MARIONS Or faisons trestout bele kiere .
Tien che morsel , biaus amis dous .
Hé !
Gautier , a coi pensés vous ?
GAUTIERS Chertes , je pensoie a Robin , Car , se nous ne fuissons cousin , Je t'eüsse amee sans faille , Car tu es de trop boine taille .
Baudon , eswar quel cors chi a .
ROBINS Gautier , ostés vo main de la .
Et n'est che mie vostre amie .
GAUTIERS En es tu ja en jalousie ?
ROBINS Oie voir .
MARIONS Robin , ne te doute .
ROBINS Encore voi je qu'il te boute !
MARIONS Gautier , par amour , tenés cois , Je n'ai cure de vos gabois .
Mais entendons a nostre feste .
GAUTIERS Je sai trop bien canter de geste .
Me volés vous oïr canter ?
ROBINS Oïl .
GAUTIERS Fai moi dont escouter .
Audigier , dist Raimberge , bouse vous di .
ROBINS Ho !
Gautier , je n'en voeil plus .
Fi !
Dites , serés vous tous jours teus ?
Vous cantés c'uns ors menestreus .
GAUTIERS En male eure gabe chis sos , Qui me va blasmant mes biaus mos .
N'est che mie boine canchons ?
ROBINS Nenil voir .
PERONNELE Par amour , faisons Le treske , et Robins le menra , S'il veut , et Huars musera , Et chil doi autre corneront .
MARIONS Or ostons tost ches coses dont .
Par amour , Robin , or le maine .
ROBINS Hé !
Dieus !
que tu me fais de paine !
MARIONS Or fai , dous amis , je t'acole .
ROBINS Et tu verras passer d'escole , Pour chou que tu m'as acolé; Mais nous arons anchois balé Entre nous deus , qui bien balons .
MARIONS Soit , puis qu'il te plaist; or alons Et si tien le main au costé .
Dieus !
Robin , que ch'est bien balé !
ROBINS Est che bien balé , Marotele ?
MARIONS Chertes , tous li cuers me sautele Que je te voi si bien baler .
ROBINS Or voeil je le treske mener .
MARIONS Voire , pour Dieu , mes amis dous .
ROBINS Or sus , biau seigneur , levés vous , Si vous tenés , j'irai devant .
Marote , preste moi ten gant , S'irai de plus grant volenté .
PERONNELE Dieus !
Robin , que ch'est bien alé !
Tu dois de tous avoir le los .
ROBINS Voués après moi , venés le sentele , Le sentele , le sentels lés le bos .
APPENDICE II 70 vers interpolés , évidemment par l'auteur du Jeu du Pèlerin , entre les vers 698 et 699 du Jeu de Robin et Marion .
WARNIERS Robin , ou vas tu ?
ROBINS A Bailues , Chi devant , pour de le viande , Car l'aval a feste trop grande .
Venras tu avoec nous mengier ?
WARNIERS On en feroit , je cuit , dangier .
ROBINS Non feroit nient .
WARNIERS Jou irai donques .
GUIOS Rogiaut !
ROGAUS Que ?
GUIOS Or ne veïs ( tes ) onques Plus grant deduit ne plus grant feste Que j'ai veü .
ROGAUS Ou ?
GUIOS Vers Aiieste .
Par tans nouveles en aras .
Veü i ai trop biaus baras .
ROGAUS Et de cui ?
GUIOS Tous de pastouriaus .
Acaté i ai ches bourriaus Avoecques m'amie Saret .
ROGAUS Guiot , or alons vir Maret L'aval , s'i trouverons Wautier , Car j'oï dire qu'il vaut ier Peronnele te sereur prendre , Et ele n'i vaut pas entendre Si en eüst parlé a ti .
GUIOS Point ne l'ara , car il bati L'autre semaine .
j .
mien neveu , Et je jurai et fis le veu Que il seroit aussi ba ( s ) tus .
ROGAUS Guiot , tous sera abatus Chis estris , se tu me veus croire , Car Gautiers te donra a boire A genous , par amendement .
GUIOS Je le voeil bien si faitement , Puis que vous vous i assentés .
Vés chi .
ij .
bons cornès , sentés , Que j'ai acatés a le foire .
ROGAUS Guiot , vent m'en .
j .
a tout boire .
GUIOS En non Dieu , Rogaut , non ferai , Mais le meilleur vous presterai : Prendés le quel que vous volés .
ROGAUS Awar , que chis vient adolés , Et qu'il vient petite aleüre .
GUIOS C'est Warnerès de le Couture .
Est il sotement escourchiés !
WARNIERS Segneur , je sui trop courechiés .
GUIOS Comment ?
WARNIERS Mehalès est agute , M'amie , et s'a esté dechute , Car on dist que ch'est de no prestre .
ROGAUS En non Dieu , Warnier , bien puet estre , Car ele i aloit trop souvent .
WARNIERS Hé !
las !
jou avoie en couvent De li temprement espouser .
GUIOS Tu te pues bien trop dolouser .
Biaus trés dous amis , ne te caille , Car ja ne meteras maaille , Que bien sai , a l'enfant warder .
ROGAUS A che doit on bien resvarder , Foi que je doi Sainte Marie .
WARNIERS Certes , segnieur , vo compaignie Me fait metre jus men anoi .
GUIOS Or faisons un peu d'esbanoi Entreusque nous atenderons Robin .
WARNIERS En non Dieu , non ferons , Car il vient chi les grans walos .
ROBINS Warnier , tu ne sés , Mehalos Est hui agute de no prestre .
WARNIERS Hé !
Tout li diale i puissent estre !
Robert , comme avés maise geule !
ROBINS Toudis a ele esté trop veule , Warnier , si m'aït Dieus , et sote .
ROGAUS Robert , foi que devés Marote , Metés ceste cose en delui .
ROBINS Je n'i parlerai plus de lui .
Alons ent .
WARNIERS Alons .
ROGAUS Passe avant .
APPENDICE III 18 vers , de même origine que les précédents , interpolés entre les v .
723 et 724 .
Or faisons tost faste de nous .
ROGAUS Wautier , or te met a genous Devant Guiot premierement , Et si li fai amendement De chou que sen neveu batis , Car il s'estoit ore aatis Que il te feroit a sousfrir , GAUTIERS Volés que je li voise offrir A boire ?
ROGAUS Oïl .
GAUTIERS Guiot , bevés .
GUIOS Gautier , levés vous sus , levés .
Je vous pardoins tout le meffait C'a mi ni as miens avés fait , Et voeil que nous soions ami .
PERONNELE Guyot , frere , parole a mi , Vien te cha sir , si te repose .
Que m'aportes tu ?
GUIOS Nule cose , Mais t'aras bel jouel demain .
MARIONS  Robin  ,  dous  amis  ,  cha  ,  te  main  ,