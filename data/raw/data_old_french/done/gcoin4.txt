De saint Basile Un myracle trop mervilleuz , Qui les princes trop orgilleuz Poindre doit mout et esciter , Ici aprés veil reciter .
Par ce myracle que veil lire Savoir porrez que de Dieu l'ire Desert mout tost et cele et cil Qui preudomme tient en porvil Et l'orguilleuz qui mout se prise Mout tost confraint Diex et combrise .
Diex l'orguilleuz grate et esface , L'umele s'amor donne et sa grace .
Ce me raconte ma matere Que Julïens , li emperere Qui Dieu guerpi et renoya , Quant cialz de Perse guerroia , Es parties vint de Cesaire .
A ce tanz ert de haut affaire Sainz Basiles , si fu il puis .
Mout fu preudom , si com je truis , Et Nostre Dame mout ama .
L'empereür tout enflamma De mautalent , d'ardeur et d'ire Li biens qu'il oï de lui dire .
Quant conté fu a saint Basile Qu'ensi passoit pres de la vile Cielz grans sire , cil empereres , De la cité atout ses freres Issus s'en est isnelement , L'empereür mout humelement Encline et sa compaingne toute .
L'empereres toute sa route Arester fait pour le saint home , Puis li a dit , c'en est la somme , Com cil qui plains de grant outrage Avoit le cuer et le corage : « Basile , bien voi a ton estre Grans philosofez cuidez estre , Mais assez sui , foy que doy toy , Plus grans philosofes de toy Et plus sages et plus soutilz .
- Ce sace Diex li doz , li pius , Humelement respont li preudom .
Bien vorroye que Diex tel don Donné t'eüst si sages fuissez Droite creance et vraie eüssez .
Pour ce que voy que mout de genz Presenz te font richez et gens Et que chascuns de sa viande Aporte t'ost , qui mout est grande , Ici t'aport de la cité De nostre pain par charité .
» Li sainz hom et si compaingnon , Qui n'i entendent se bien non , Trois pains d'orge li ont tendus , Et il adont s'est estendus Seur ses estriers mout fierement Et se commande ireement Que receü soient li pain Et c'om leur port et doinst dou fain .
« Orgez , fait il , tout par nature Viande a beste est et pasture .
Present m'ont fait de leur pain d'orge .
Certes , certes pour mon pois d'or ge Ne lairoye que ne leur face Honte mout grant ou nes desface .
Honte m'ont faite , par ma gorge , Cil truant , cil viellart chamorge : Je leur ferai honte et contraire , Ne m'en porroit nes Diex retraire .
» Sainz Basiles , qui aperçoit Son grant orguel , le fain reçoit Et puis li dist : « O emperere , De ce dont vif je et mi frere , Ce saiches tu de verité , Offert t'avons par charité , Et tu le faim a tes chevauz Donner nos fais , certes c'est maus .
Ne te tieng mie mout a ber Quant tu ensi nous fais gaber .
» Li tyrans plains d'outrecuidance Ireement par grant beubance Dist au saint homme isnelepas : « Passer ne puisse mais un pas Se tu jamais , n'en douter mie , Goustes de crouste ne de mie .
Ou toz tans mais maingeras fain Ou tu morras de male faim .
Ja mais de pain ne gousteras , Mais com beste herbe brousteras Pour ce qu'as diex iez anemis .
Quant les Persanz arai soz mis , Par ceste vile repairrai .
Adont de toy si m'esclairrai Que toy et tous tes compaignons Tüer ferai com vielz gaingnons .
Et saches bien de verité Que Cesaire , ta grant cité Que convertie as maugré moy A ta creance et a ta foy , Au repairier essorberai Et arer toute la ferai .
Puis que le pueple m'as emblé , J'aim assez mielz que soit em blé Ou que port chardons et espines Qu'ele portast les gens frarines Qui crestïen sont apelé .
Ne pris leur loy un oef pelé ! Bien sai , bien sai , je n'en dout mie , Que la cité as convertie A la creance qu'ai laissie Et s'as l'ymage depicie Qu'en la cité dricie avoye Et l'ymage dame Maroye , Qui mere fu a ton Seigneur , Plus riche , plus bele et grigneur Faite as faire cele ne fu .
Quant revenray , ens en un feu Ardoir et bruïr la feray Et son moustier trebucherai Et jeterai tout en un mont , Car plus la has que riens ou mont .
» Ensi de lui part li tyrans .
Li sains hom mas et souspiranz Seur le chemin est demourez .
En la cité toz esplourez Est repairiez isnelement .
Tout le pueple communement , Et clers et lais , assambler fait .
Tout em plourant et tout a trait Leur raconte le grant outrage , La desverie , la grant rage Que l'emperere a proposee .
Grant duel i a et grant crïee ; Tenrement pleurent et lamentent , Grant et petit mout se dementent .
Cielz qui de senz a grant plenté Et son cuer a en Dieu planté Mout les conforte durement Et se leur dit mout doucement Qu'un peu l'escoutent et entendent .
Cil qui dou tout a lui s'atendent Volentiers oient sa parole .
« Seignor , fait il , Diex , qui parole En l'Euvangile a ses amis , Nous dit que nous les anemis , Qui les cors tüent ne doutons , Car vaillissant deus biaus boutons Ne pueent pas mesfaire a l'ame ; Mais celui qui en l'ardant flame Dou feu d'enfer la puet bouter Seur toute rien devons douter .
Celui doit on douter sanz doute Qui cors et ame en enfer boute .
Diex est puissanz seur toute chose : Le martyre dont noz propose Cil tyranz a martyrïer Nous puet , s'il vielt , bien detrïer ; Et , se lui plaist que nous muirons , Ne devons mye deus suirons Prisier la joie de cest mont Envers celi de la amont .
Et nequedent se par avoir Pais au tyrant poons avoir , Qui couvoiteus est durement , Je vos di bien certainnement Que mout lo bien que la queromes Et noz et no cité sauvomes Et essauçons la sainte foy , Qu'a gabois tient et a buffoy .
S'estre ne puet , sanz contredire Recevons tuit pour Dieu martyre .
Pour vie brieve et trespassable Arons la vie pardurable .
» De tout l'argent et de tout l'or De la cité font un tresor Et si le baillent tout ensamble A saint Basile , ce me samble ; Quanqu'il a dit ont tout greé .
Mat et dolent et esfreé , Vont a l'eglise saint Mercure ; Tuit li deprïent par grant cure Desfendre daint auz et la vile .
Par le conseil de saint Basile , Quant plouré ont mout et gemi , Monté ont le mont Didymi , Ou une eglise avoit novele De Nostre Dame mout tres bele .
Le grant mont montent sanz delai Communement et clerc et lai ; Ne remaint nus qui tost n'i queure .
La mere Dieu que les sequeure Plourant deprïent a hauz cris .
« Dame , font il , cil antecris , Cil empereres Julïenz , Cil erites , cil arrïens , Ardoir fera par sa grant rage Ton saint moustier , ta sainte ymage Et la cité et nous trestoz Se li vrais Diex , li piuz , li doz Que norresiz de ton doz lait , Vivre et durer longes le lait .
» Li grans Basiles , li preudom , Au pueple fait mout grant sermon Et puis lor dit tout em plourant : « Propice et doz et secourant Trouverons tost , n'en doutez mie , Nostre Dame sainte Marie .
» S'il l'apelent d'entier corage , Ce grant tempez , ce grant orage Apaisera sanz demouree La sainte virge , l'onouree Cui toz li mons prie et honeure , Quant li plaira , en petit d'eure .
Trois jors jeünent tuit ensamble Et trois nuits veillent , ce me samble , Par mout tres grant contricïon Et en grant lamentacïon Devant l'ymage Nostre Dame .
Li sainz hom qui de toute s'ame La douce mere Dieu ama Mout doucement la reclama De doz cuer et de doz corage A nus genolz devant s'ymage .
« Dame , fait il en souspirant , De ce larron , de ce tyrant , Qui vielt confondre crestrïenz , Ocirre et metre en sez lïenz , Si nous desfen et si nous venge Qu'oneur , graces , pris et loënge En ait tes fielz et tu aussi .
» En orison s'en dort enssi Tout em plourant devant l'ymage .
La mere Dieu , qui doz corage A deseur toute creature , Qui la pensee nete et pure Voit dou preudomme qui l'apele A nus genolz en sa chapele , Grant pitié a et grant tenreur .
Pour le pueple jeter d'erreur , Pour le saint home soulacier Et pour son saint non essaucier , De Julïen sanz delaiance Cele nuit vaut penre vainjance Et a saint Basile s'apert , Qu'ele mout aimme , bien i pert .
Ele a grant droit s'ele mout l'aimme , Car mout la sert , prie et reclaimme .
Queque sains Basiles soumeille , Une trop merveillant merveille Descendre voit de paradys .
De chevaliers plus blans que lis Descendre voit plus de cent mile .
Tant en i a toute la vile Couverte en est et la montaingne .
Emmi cele sainte compaingne Assise voit sour un grant trone Une grant dame , une persone Qui tant est grans et merveilleuse , Si tres bele , si glorïeuse Que nel porroit dire hom ne fame .
Mout fierement dit cele dame A cialz qui sont tout environ : « Apelez moy Mercurïon , S'ira ocirre Julïen , Qui ocis a mout crestïen , Qui mon non tient et moy por vil Et blasme moy et mon doz fil .
» Et maintenant qu'ele ot ce dit , Un chevalier apoindre vit Armé seur un trop grant destrier , Lance levee , si tres fier Qu'a saint Basile tres bien samble Que soz ses piez la terre tranble .
Cielz chevaliers cele roÿne A saluee et puis l'encline Mout bien et mout profondement .
Ele li dit ireement : « Va tost ! va tost sanz delaiance ! De Julïen me prent vainjance .
Mon cuer a ire a escité Et toy tolir vielt ta cité .
» Sainz Mercures , quant Nostre Dame Voit aïree , feuz et flame - C'est bien a saint Basile avis - Li saut et ist par mi le vis .
Poignant s'en va sanz plus respondre .
Vis est que trebuchier et fondre Tous li païs desoz lui doye .
De la mort est pres a deus doye Li empereres Julïens .
Or se gart bien li arrïens Car tous a fais ses envïaus .
Ja ses haubers ne qu'uns blïaus Ne li vaurra contre la lance Dou chevalier qui si se lance .
Cele roÿne grant et bele Le grant Basile adont apele , Mout doucement li donne et livre Entre ses mains un mout biau livre Ou escrite a mainte merveille .
En dormant si s'en esmerveille Qu'ezveiliez est et esperis .
« He ! mere Dieu ! Sainz Esperiz ! Qu'est ce , fait il , que j'ai veü ? He ! mere Dieu , con durfeü , Fait li preudom , sont trestuit cil Qui couroucent toy et ton fil ! » Libanÿus , uns mout haus hom , Ceste meïsme visïon En tel maniere et tout ensi En Perse , ou ert , revit ausi .
Sainz Basiles , qui s'esmerveille Durement de ceste merveille , Tout sanz plus un sien compaignon Mout tost esveille , Eübolon .
A la cité mout tost repaire Ou saint moustier , ou saint sacraire Ou gist li cors de saint Mercure .
Venus en est grant aleüre Pour esprouver ceste merveille .
La garde dou moustier esveille , Lors li enquiert par mout grant cure Ou sont les armes saint Mercure .
Cil jure et dit tout sanz doutance Ses haubers , ses escus , sa lance Ou sacraire laiens estoient Encor quant matynes sonoyent .
Lors croist li cuers a saint Basile ; Bien seit qu'ausi com Euvangile S'avisïons est vraie et sainte .
De joye pleure larme mainte ; A jointes mains Dieu en mercie Qui les humeles ne despit mie , Ainz les alieve adez et monte , Les orguilleuz refraint et donte Et abat leur outrecuidance .
Liez et joianz sanz delaiance , Li bons viellars , li bons chenus , Tout le grant cours est revenus Ou mont , en l'eglyse la dame , Ou a maint home et mainte fame .
Tout le pueple qui dort esveille , L'avisïon et la merveille Qu'il a veüe em plorant conte .
« Ha ! mere Dieu , fait il , con te Devommes tuit bien honnourer Et encliner et aourer A nus genolz et a nus coutes ! Les puissances en toy sont toutes .
Trestoz li mons amer te doit .
Bien ai veü que de ton doit Acraventer puez tout le mont .
A ! mere au roy de la amont Com tu par iez de grant esfors ! Com par iez grans ! com par iez fors ! Com iez puissanz et mervilleuse ! Com iez isnele et viguereuse De tost aidier cialz et secourre Qui a t'aïe welent courre ! » Quant le pueple a tout esvillié , « Soiez , fait il , joiant et lié Et clerc et lai , petit et grant , Et de servir soyez engrant La douce mere au roy celestre , Qui tempestee a la tempeste Dont tuit estïenz tempesté .
D'yver nous a mis en esté Et de fevrier nous a fait mai .
D'or en avant petit m'esmai Des grans manaces Julïen , Car ja dyable d'un lïen En enfer ont loyé s'amme .
Sains Mercures et Nostre Dame De lui nous ont si bien vengié Qu'el fons d'enfer l'ont enfangié .
Ja mais de lui n'arommes garde .
Ç'a fait la dame qui bien garde Toz cialz de toz leur anemis Qui bien leurs cuers ont en li mis .
» Plourant par grant devocïon , Lors lor conte l'avisïon Que veüe a de Nostre Dame .
Adont n'i a homme ne famme , Ne viel ne josne , clerc ne lai La mere Dieu sanz nul delai N'ait mercië et aouree .
De joye i a tele plouree Qu'en larmes fondent tuit et toutes A nus genolz et a nus coutes .
Devotement de doz corage Aourant vont sa sainte ymage .
Quant assez ont glorefiie , Loee et magnefiie La douce mere au roy de gloyre , Aprés le saintisme provoyre Repairié sont tuit a la vile .
Aprés monseignor saint Basile Ou moustier entrent saint Mercure , Et luez la lance et l'armeüre Dou saint martyr ou moustier truevent , Qui bien tesmoignent et bien pruevent Que sains Basiles a voir dit .
Quant li sainz hom la lance vit Devers le fer tainte et vermeille , Mout durement s'en esmerveille Et nequedent n'a pas peür Qu'ele dou sanc l'empereür Ne soit ensi toute moillie Et en son cors tainte et soillie .
Quant sainz Basiles voit la lance Ensanglentee , la se lance , En haut la lieve , en haut la mostre .
« Seignor , fait il , ou cors le moustre Qui noz avoit tant maneciez A cis fers ci esté glaciez .
Sainz Mercures a bien jousté , Julïens a tout aousté .
Les lettres dïent de ce fer Que s'ame ja bout en enfer .
Or puet brouster s'erbe et son fain : Nous , se Dieu plaist , arons dou pain .
Le roy dou ciel glorefïons Et sa mere magnefïons A haut ton et a haute vois , Car de toz biens est sourse et dois .
Ceste cité a delivree , Qui a martyre estoit livree .
De Julïen sommes delivre .
Vez ci l'escrit , vez ci le livre Qui toz noz jete de doutance .
Vez ci l'espie , vez ci la lance Dont a esté toz tresperciez .
Par tout enfer est ja herciez Et traïnez et desaichiez , Sanz nule doute le sachiez .
Te Deum laudamus chanterent Et de rechief assez loerent La mere Dieu toutes et tuit .
Par la cité a si grant bruit , Tant loent Dieu , chantent et sonent Que le païs tout en estounent .
Pour oïr le devin servisce , Tuit s'en vont a la mere eglyse ; Et quant la messe est defenie , Li sainz hom toz les communie .
Seit jors entiers dura la feste , Ce dit la lettre qui l'ateste .
Au jor setisme , ce me samble , Assamblé erent tout ensamble Clerc et lai en la mere eglyse Pour escouter le saint servise .
Atant ez vos tout affuiant Lybanïum , qui tout bruiant Seur son destrier entre en la vile .
Durement huce saint Basile Comme desvez , com esbahis .
« Las ! las ! fait il , mors et traïs Sui se ne truis tost ce saint home .
» Cil Lybanÿus , c'est la somme , Estoit uns soutilz clers paiens Que fait tout maistre Julïens Avoit de lui et de sa court .
Ne seit li las quel part il tourt , Tant durement est esbahis .
Au moustier vient toz esmaris .
Pluisour li dïent par la vile Qu'il trouvera la saint Basile Et le pueple communement .
Descendus est isnelement Et em plourant lor dit et conte A quel doleur et a quel honte D'orrible mort est et d'amere Mors et ocis li emperere .
Sainz Basiles lors li enquist Ou il fu mors et qui l'ocist .
« Sainz hom , fait il , enten ! enten ! Desour le flueve Eüfraten , Maugré toz cialz qui le gardoient , Qui tout armé adez estoient , Ocis lor fu entre lor mains .
Or a set jors ne plus ne mains Uns chevaliers grans , fiers et fors Tous seuz l'ocist par son esfors .
Cent chevaliers toz fervestus Ne prisa mie deus festus Qui gardoient l'empereür .
Sour un destrier tout sanz peeur Comme tonnoirres bruiant vint .
D'une trop grant lance qu'il tint L'empereür par mi le cors Feri si fort que par defors En sailli bien toyse et demye .
Toz li cors encor m'en fremie Et le cuer ai tout esfreé Dou felon colp dou desreé .
Ses destriers par couroit si tost Qu'ainc ne seut nus en toute l'ost Ou il torna ne qu'il devint .
Si grans merveille ainz mais n'avint .
L'empereres , quant le feri , Un brait jeta et un grant cri Si tres pesme , si dolereus Qu'encor en sui toz peüreus .
Em maudisant Dieu et sa mere , D'orrible mort pesme et amere Maintenant fu assoubitez .
D'ore en avant la veritez De vostre foy est toute aperte .
La nostre voist a male perte .
Ce poise moy c'onques en fui .
Sainz hom , sainz hom , a toy afui Et a secors et a garant .
Apertement est aparant Que riens ne vaut loy de paiens .
Ne la pris mais deus pois baiens En creansce goute ne voient , Tuit chancelent et tuit forvoyent Fors seulement li crestïen .
Bien l'ai prouvé par Julïen .
» Atant , voiant toute la vile , Plourant chiet as piez saint Basile ; Sa foy guerpist dolante et pesme ; Crestïenté quiert et baptesme .
Sains Basiles sanz demouree S'avisïon li a contee Et de la lanche la merveille , Qui encor est toute vermeille .
Lybanÿus sanz delaiance Guerpist sa foy et sa creance , Si se baptoye et purefie .
Pour ce que de si sainte vie Voit le saint home saint Basile , Plourant , voiant cialz de la vile , Ses dessiples est devenus .
Li bons viellars , li bons chennus , Receü l'a a mout grant joie .
Raconter pas ne vos saroye Ne ja par home n'iert retraite La grant joye qui la fu faite .
Son avoir a chascuns reprins .
La mere Dieu loënge et pris En rendent tuit petit et grant .
De li servir furent engrant , Plus ententif , plus apresté C'onques devant n'eurent esté .
La mere au roy qui tout justise Ainsi s'ymage , ensi s'eglyse , Ainsi sa cité delivra .
Dit vos ai quanqu'en mon livre a De Julïen le renoyé , Qui Dieu avoit tant guerroyé , Mais dire vos puis bien sanz livre Qu'a cent mile maufez se lyvre Qui Dieu ne sa mere guerroye .
Et nequedent mout trouveroye De hauz princes par mainte terre Qui contre Dieu ont prise guerre Et encontre trestoz ses sains .
Peu voi haut homme ne soit chains D'autel chaintur com Julïens .
Encor est pire uns crestïens Et de poieur chainture chains Qui guerroie saintes et sainz Q'uns sarrasinz n'uns mescreans .
Haus hommes voy si mescreans Que plus tost Dieu qu'autrui guerroyent .
Ausi volentiers conquerroyent , Tel i a , tex est leur matere , Sour Dieu et sour sa douce mere Et seur ses sainz chastel ou vile Com il feroyent , par saint Gile , Sour Persanz ou sour sarrasinz .
Pour ce les fiert li palasins , Pour ce muerent de mort soubite , Pour ce la mors les assoubite , Pour ce chïent de passïon .
Ne pitié ne compassïon N'ont mais de Dieu ne de ses sers .
Un clerc , un moygne , un convers Plus volentiers raemberoient C'un larron routier ne feroyent Se pris l'avoient en la route .
Si defaillie et si deroute Est fois en aus n'en i a point .
Chascuns sour Dieu chevauche et point , Chascuns vers Dieu tornoy a pris , Chascuns de mal faire est espris Autant ou plus com Julïens .
Les bons princes , les anchïens , Lor ancisseurs , pas ne resemblent , Car il donerent et cist emblent .
Lor ancisseur , li bon preudomme , Savoient bien qu'a la parsomme Aprez auz riens n'emporteroyent Des grans richeces qu'il avoient .
Par ce devant aus les tramistrent Et tant em paradys em mistrent Qu'ore en sont riche et assasé .
Espris furent et embrasé De Dieu servir et de bien faire .
Si parut bien a lor affaire , Car Sainte Eglyse edefïerent Et de lor biens tant i donnerent Que lor enfanz aprés lor vie Pesance en ont , duel et envie Et de lor dons si se descopent Que quanqu'il pueent les recopent .
Cil qui plus sont de grant beubant Vont Sainte Eglyse plus robant .
Cil qui la doivent plus desfendre Sont cil qui plus i velent prendre .
Li plus poissant plus la confondent , Plus la bertoudent , plus la tondent , Plus l'afolent , plus la chapetent , Plus la maischent , plus la papetent , Plus la poilent et plus la plument .
Sachent il bien qu'en enfer tument Lor lassez d'ames et trebuchent Quant il ensi nous espeluchent Et quant ensi nous vont pelant .
Ne lor vois mie trop celant , Ainz lor di bien tout en apert Que s'ame dampne et s'ame pert Et bien se coupe la gargate Qui par guillas et par barate , Par roberie ne par force Tolt Sainte Eglyse rien n'esforce .
Saichent , saichent , baron et prince , Seur Sainte Eglyse qui rien pince Et qui ses rentes li recolpe Dieu meïsme sa borse colpe Et sa mere tolt s'ausmosniere .
Quanque bonne genz aumosniere Sainte Eglyse jadis donnerent En la Dieu borse le mucierent Et repostrent em paradys .
Li sage prince de jadis Ou ciel faisoyent lor tresor , Mais rien n'en font cil qui sont or .
Adont donnerent et or tolent ; Lors se sauverent , or s'afolent ; Lors furent douz , or sont amer ; Lors seurent Dieu mout bien amer Et or le sevent bien haïr .
Diex les heit si de grant aïr Qu'a painne mais puet endurer Que hauz hom longes puist durer .
A paines mais puet otroyer Que lors jors puissent nez moyer , Ainz vont ausi com font bastel .
Peu voy cité , peu voi chastel Ou il ait mes ancïen prince .
Pour leurz mesfais Diex si les pince Que la ou sont plus espincié Sont il de mort mors et pincié .
Em paradys n'a saint ne sainte Qui ne lor face aucune empainte .
Li saint dou ciel trestout affait , Vers cui se sont souvent mesfait , En auz grever metent leur cures .
Tout ausi font com sainz Mercures Qui Julïen assoubita .
Pendue a l'uel mort soubite a Qui guerroye sainte ne saint .
Sainte Marie , Diex me saint ! Il les devroyent aourer , Servir dou leur et honourer , Et il les leur chosez assaillent , Pincent , recolpent et retaillent .
Par ce que Dieu , saintes et sainz Vont courreçant , muerent il ainz Et laidement , si com veez .
Qui contre Dieu est derreez Et de mal faire encoragiez Ne puet ne que chienz enragiez Durer ne vivre longuement , Ainz muert et chiet soudainnement .
Au cors n'a mie grant peril , Car toutes voiez morroit il , Mais pitiez est trop grans de l'ame , Qui muert en pardurable flame Ne n'a pooir que la devit , Mais em morant tout adez vit .
Chastïent s'en ! chastïent s'en ! Se memoire ont en aus ne sen .
Apertement pueent veoir Que trop est Diex de grant pooir .
Bon chapeter ne le fait pas .
Diex ne fiert mie eneslepas , Ainz atent mout a la foÿe ; Mais , quant la paume a desploÿe , Il donne un tel hariaplat Qu'en enfer fait voler tout plat Un roy ou un empereour .
Qui de ses colz n'a grant paour , Il n'est pas certes crestïenz .
Quant l'empereres Julïens Se prist a lui et a sa mere , Ne fu pas saiges , par saint Pere ! Forsenez fu , foi que doy m'ame , Quant guerroyer volt la grant dame Pour cui cil vielt adez champir Qui puet abatre et estampir A un seul colp une grant ost Et tout le mont tüer tantost .
Forsenez est et desvez cil Qui dame qui a si fait fil Ne doute plus que nule foudre .
Si fort s'aïre et si s'esfoudre Li puissanz roys , li puissanz pere , Quant correcie voit sa mere , Que tout le monde fait tranbler .
Certes trop mal fait assambler A champion qui fiert telz colz .
De toz buisnars est li plus folz Qui rien la dame ose mesfaire Qui tant par est de grant affaire Et tant par a fort champïon .
Trop par eut fole entencïon Et se par fu trop faunoyez Li empereres renoyez Quant volt tel dame guerroyer , Ardoyr s'eglyse et peçoyer .
De lui se fu vaingie tost , Ainc nel laissa pour toute s'ost .
Par les prïeres saint Basile Son moustier , s'ymage , sa vile Delivra la dame dou ciel .
Qui bien la sert , par saint Michiel , Saigement seit faire son preu , Mais cil de senz par a trop peu Qui ne la sert ententilment .
He ! mere Dieu , com soutilment Com puissamment , com bel , com tost Toz cialz qui sont de ton acost Et qui leurs cuers ont en toy mis Vainges de toz leur anemis ! N'est empereres , rois ne dus Mort et boté ne l'aies jus Plus tost c'om ne torne sa main S'il te corroce soir ne main .
Julïens mar te renoya , Mar t'assailli ne guerroya , Car il n'est nus , puissanz roÿnne , Qui porter puisse ta haïne N'envers tes colz puisse durer , Tant se saiche bien emmurer Ne tant couvrir de fort escu .
Julïens avoit trop vescu Quant il a toy prist aatine .
Doubles haubers ne fors platine Ne fors cuirie n'auketons Ne li valurent deus boutons Contre la lance saint Mercure .
De cors ne d'ame n'a cil cure Qui envers toy commence guerre , Car dame iez de ciel et de terre .
Bien ont monté li tien le mont , Car roÿne iez de tot le mont Et de ton doit , pucele monde , Acraventer puez tout le monde .
Virge qui le monde mondas Et seurmonté tout le monde as , Fai noz cest mont si sourmonter Que le haut mont puissonz monter , La ou Diex maint lassus amont : Ta grans douceurs toz nos y mont .
Amen .
Comment Nostre Dame desfendi la cité de Constantinnoble Au tanz que de la cité noble Qui nomee est Constantinoble Ert , ce me conte ma matere , Theodosyüs emperere Et patriarches sainz Germains , Uns sarrasinz , uns rois mout plains De grant orguel , de grant beubance , Par sa tres grant outrecuidance , Vint Constantinnoble asseoir Com cil qui ert de grant pooir , De grant affaire et de grant non .
Muselinus avoit a non .
Musars ert il par verité .
Par folor , par iniquité Les murs voloit fraindre et abatre Et sarrasinz dedenz embatre Pour tout forbir et pour tout prendre , Car fait li avoit on entendre , Et je croy bien que c'estoit voirs , Que dedenz ert toz li avoirs .
N'iert pas toz , mais sans doutance Croy bien et cuit qu'en toute France A cel tanz tant n'en avoit pas .
Mais bien en osterent le cras , Riens n'i laissierent fors le maigre François , qui trop sont fier et aigre , Quant la cité par deus fois pristrent Et par force empereour fistrent Dou conte Balduïn de Flandres , Dont l'autrier fu si grans escandres Que cil qui fu puis penduïns Cuens se volt faire Bauduïns .
Il m'est avis qu'il fu trop soz , Car ne plus que mialle ou busoz Faucon resamble n'esprivier Ne que mastins samble levrier Ne que seiche samble plaïs Ne sambloit Bertrans de Raïs Le gentil conte Bauduïn .
De buisnardel et de buïn Beü eut trop quant de viez nate Pourpre volt faire n'escarlate ; Plus fu musars de Muselin , Le felon paien de put lin Qui assise a Constantinnoble .
Destruire vielt la cité noble , Par force et par haussage avoir Tout le tresor et tout l'avoir .
Comme cil qui mout seit de guerre Par mer les assaut et par terre , Et par deriere et par devant Mout durement les va grevant .
D'engienz i a grant multitude .
Grant painne i met et grant estude A ce qu'il puist entrer dedenz .
Le cuer , la bouele et les denz Jure souvent de Mahommet Que , s'on dedenz tost ne le met , Tous les metra a tel meschief Que de chascun penra le chief .
Cil dedenz sont si assegié Et si griément sont agregié Qu'il ne leur pueent eschaper Et , s'il les pueent atraper , Sanz nule doute seivent bien Ja d'aus merci n'aront li chien .
Entor la vile , entor les murs Sarrasinz voient tant et Turs Qu'il sevent bien qu'il n'ont desfense Se Diex et sa mere n'en pense .
Pour ce que trop en ont grant charche , A saint Germain le patriarche Deprïent pour Dieu et pour s'ame La mere Dieu , la douce dame , Deprit que prit a son doz fil Jeter les daint de ce peril .
De paour sont tout escité .
Chascune nuit par la cité Portent les dames grans poingnies De grans tortis , de grans soigniez Devant l'ymage Nostre Dame .
De tout son cuer , de toute s'ame Devant s'ymage a jointes mains Souvent li prie sainz Germains Que sa cité et ses creanz Desfende et gart des mescreanz .
Roys Muselins , qui defors muse , Dit ne se prise une viez muse Et mout se tient pour amusé Quant par defors a tant musé .
D'ire et d'ardeur art et esprent Quant la cité plus tost ne prent .
Si com Dieu plaist , un jor avient Que la cité assaillir vient Par grant vertu , par grant aïr .
Mais quant plus la fait envaïr Et assaillir par plus grant rage , Tant ont li sien plus grant damage .
Li mangonnel et les perrieres , Qui pierres rüent grans et fieres , As murs ne font point de damage Ne que feroyent frez froumage .
Tout maintenant qu'as murs flatissent , Ausi arriere resortissent Com se li mur erent de fer .
« Ce sont , ce croy , li mur d'enfer , Ce dist li roys a ses paienz , Nes empirons deus poys baiens .
» Tuit cil qui ce myracle voient , Paien et Turc , mout s'en esfroyent Et tiennent trop a grant merveille .
« Pour cialz de la vile Diex veille , » Ce dïent tuit , petit et grant .
Roys Muselins , qui mout engrant Est de penre cele cité , Si durement a escité Le cuer de mautalent et d'ire Ne seit qu'il puist faire ne dire .
Quant voit sa gent a tel meschief , Par ire au ciel lieve le chief Et Mahommet , son dieu , deprie Qu'a cest besoin ne l'oblit mie .
Avis li est que toz vis arde .
Quequ'il ensi le ciel esgarde , Mout grans merveilles a veües : Descendre voit devers les nues Une dame si mervilleuse , Si tres bele , si glorïeuse , Et d'une pourpre a or batue Si acesmee et si vestue N'est nus qui le seüst retraire .
Tout enlumine et tout esclaire La contree , ce li est vis , De la clarté de son cler vis .
De blanche gent toute florie Avec li a tel compaignie Qu'il en i a plus de mil mile .
Tant en voit tout entor la vile Nus ne saroit dire quantel .
D'un des corons de son mantel Cele dame grant et plaigniere Desfent la vile en tel maniere Grever n'i puet nus ne mesfaire , Tant i saiche lancier ne traire .
Ces grans labbes pesanz et fieres Quant jetant vont ces grans perrieres , Cele roÿne glorïeuse , Cele grans dame mervilleuse , En son mantel reçoit les colz Et rebondist la pierre entr'olz .
Dou myracle , de la merveille Li roys paiens mout se merveille ; Bien seit que c'est wevre devine .
Sa gent paienne et sarrazine Maintenant fait ariere traire , N'i laisse plus lancier ne traire , Desarmer fait luez toute s'ost .
As portes est venus tantost .
A saint Germain et as preudommes De la cité , si com trovommes , Le haut myracle a raconté .
En peu de tanz l'a si donté La douce mere au roy de gloyre Que bien li fait savoir et croyre Que de folie s'entremet Cielz qui aoure Mahomet ; Son cuer li a si escité Qu'entrez s'en est en la cité Atout mil hommes senglement .
Par les eglyses humelement Aourant va Dieu et sa mere Et relenquist sa foy amere .
Grans offrandes fait et grans dons , Et sa creance jure adons Que se nus guerre n'envaïe Fait seur la vile , en leur aïe Et en leur force adez sera , Et qui sour auz rien mesfera , Il mesfera sour lui ausi .
Congié a pris et tout ensi Par grant amor d'auz se depart .
Si Aumacour , si Achopart , Si Amyraud , si Amuaffle Vaillant une fuelle de raffle N'ont pas conquis en lor assaut .
Mout a sailli certes bon saut Qui son cuer a en celi mis Qui si sekeurt toz ses amis En toz periz et en toz quas .
N'est pas toz sains , ainz est toz quas Et de nus biens ne tient nes guote Qui s'amor n'a mise en lui tote .
Li patriarches sains Germains La mere Dieu tendi ses mains , Quant des paiens se vit delivres , Et si trova , ce dit li livres , Une loënge , une sainte hynne De la pucele haute et digne Qui dame et roïne est de gloire , Que chascun an clerc et provoire Par la cité en remembrance De cele sainte delivrance Chantent et dïent a grant joie .
Ceste loënge vos diroie , Mais trespassee por ce l'ai Que dot et criem trop le delai .
Cis myracles bien nos ateste Que cil est bien soz en la teste Et bien devroit estre loyez Com fors dou senz , com desvoyez Qui de cuer n'aimme Nostre Dame .
La mort juree a bien de s'ame Qui tout son cuer a li n'apuie , Car plus que terre et plus que suie Est toute amors sure et amere Envers l'amor de la Dieu mere .
Mout par est voir de fol affaire Et mout petit seit son preu faire Cielz qui l'aimme volagement .
Vers enfer pris vol a - je ment , Ainz i est ja pieç'a volez - Qui apris n'est et escolez De Nostre Dame bien amer .
Cielz bien se plonge et noie en mer Et en enfer fait bien son lit Qui ne la sert par grant delit , Mais cil ou ciel fait bien sa couche Et bien a aise s'ame couche Et bien l'amor de Dieu desert Qui de bon cuer l'onneure et sert .
Qui bien son cuer en li a mis Des dyables , des anemis Ne puet avoir garde ne doute .
Qui bien en est nului ne doute .
He ! mere Dieu , haute pucele , Haute roÿne , en'iez tu cele Qui tant iez fors , puissanz et noble , Qui desfendis Constatinnoble D'un des corons de ton mantel ? Qui de t'amor un seul chantel , Douce dame , porroit aquerre Petit porroit douter la guerre De l'anemi ne les assauz .
Tout le grant cors , toz les granz sauz A toy servir , ma douce dame , Courre doit cil qui aimme s'ame , Car l'anemi ne ses estours Tous ses assauz ne toz ses tours Douter ne puet un oef torné Qui son cuer a a toy torné , Dame , es cui flanz Diex se torna .
Mur , forterece ne tor n'a , Ainz est honis au chief dou tour Cielz qui de toy ne fait sa tour .
De l'enfant resuscité qui chantoit Gaude Maria Sainte Escriture noz esclaire C'on doit covrir et c'on doit taire Les secrez le roy et celer Et les Dieu oevres reveler .
Les wevres Dieu sont merveilleusez Et a oïr mout deliteuses .
La lettre dit en mout de lieus Qu'en ses sainz est Diex merveilleus , Et , quant li roys puissanz et pius Et loinz et pres en mout de liuz Myracles et merveilles maintes Fait pour ses sainz et pour sez saintes , Bien est buisnars qui se merveille Se mainte mervillant merveille Fait jor et nuit pour la pucele Qui l'alaita de sa mamele , Qui le norri , qui le berça .
De pitié tout me tresperça , Quant je le lui et oÿ primes , Uns myracles doz et saintismes Qu'en Engleterre fist jadis Li puissans roys de paradys Pour essaucier le non sa mere .
Ce me raconte ma matere Q'eut jadis une povre fame Qui mout amoit la douce dame En la contree d'Engleterre .
Tant par ert povre que porquerre Sa substance li convenoit En la vile ou ele manoit .
Un seul enfant avoit sanz plus Qui tant ert biauz et genz que nus Ne remyroit sa bele face Ne li donast mout de sa grace .
Mout estoit biaus li enfez josnez Encor fust il norris d'aumosnes .
Son povre enfant la povre fame En l'onneur Dieu et Nostre Dame Mout josne fist a lettres metre .
La mere Dieu , qui entremetre Se volt d'aidier le clerçoncel , Dedenz son cuer en un moncel Amoncela si grant savoir Qu'en demi an li fist savoir Plus q'uns autres ne seut en quatre .
Ne l'estuet pas ferir ne batre , Car tant par est de cler engien Qu'en oubliance ne met rien De rien qu'apraigne n'oye dire .
Tost seit chanter et tost seit lire ; De bien chanter est luez si duis Que chançonnetez et conduis Chante si affaitïement Que clerc et lai comunement Et trestuit cil qui chanter l'oent Sa clere vois et son chant loent .
Une vois a si tres piteuse , Si tres plaisanz , si deliteuse , Ce dist chascuns qui chanter l'ot , Que c'est la vois d'un angelot .
Ainc mais si faite melodie De tel enfant ne fu oÿe .
Quant voit li enfez c'om le jot Et que chascuns volentiers l'ot , De biau chanter tant plus se painne .
A son maingier chascuns l'en mainne , Et il i va mout volentiers .
Les demis pains et les entiers , Les pieces de char et l'argent Et quanque li donent la gent Porte sa mere li clers josnes .
« D'autrui relief , d'autrui aumosnes M'avez , fait il , tout norri , mere ; Mais , foy que doy l'ame mon pere , Souvent de duel li cuers me serre Quant je vos voy vostre pain querre ; Mout durement au cuer me point .
D'or en avant n'en querrez point , Ce vos pri je , ma douce mere .
Se Diex me sauve ma vois clere Et il me garde sauf et sain , Il n'iert ja jors que plain mon sain Ne vos aport , tout sanz doutance , De pain , de char et de substance .
Se Dieu plaist , bien noz fornirons ; A molin mais n'a four n'irons Se Dieu plaist et la bele dame .
» Ensi la povre bone fame Reconforte li clerçonciax .
La ou de gens voit les monciax Chançonnetes et conduis chante ; Par biau chanter toz les enchante .
Tant fait ses chans et sa vois clere Que bien fornist lui et sa mere .
Entre les biaus chans qu'il savoit Le bel respons apris avoit De la purificatïon Qui Gaude Maria a non .
Li dis en est doz et piteuz , Et li chans biaus et deliteus .
Li clerçonnés en la memoyre De la douce dame de gloyre Ou chanter si se delitoit Qu'a plourer plusieurs escitoit .
Si le chantoit piteusement Que clerc et lai communement Par fin estrif l'enfant prenoient , Pour auz deduire l'en menoyent .
Tant par est douce sa maniere Que riche et povre l'ont mout chiere ; Tant est senez et tant est sages Que nus noter en ses aages En riens qu'il face ne qu'il die Ne puet fors sens et cortoysie .
Et clerc et lai l'aiment et prisent ; Tuit le loent , tuit le felisent Et tuit de lui font joye et feste .
A l'anuitier nul tanz n'areste Ne s'en revoist veoir sa mere .
De lui nouvele mout amere Orra par tanz la bone fame .
Or en soit garde Nostre Dame ! Cielz qui ne seit barat ne guille Un jor jouant aval la vile S'en va avec ses compaingnons Tant qu'en la rue des gaingnons , C'est a dire des fauz gïus , Venus en est a uns grans gius Ou mout de clerc venu estoient .
De lui grant feste , quant le voient , Font chevalier et clerc et lai .
Tuit li prïent que sanz delai De Nostre Dame un petit chant .
Si tost com commence son chant , De toutes pars les gens akeurent Et de pitié li pluisour pleurent , Car tant chante piteusement Que tuit dïent communement Qu'il chante bel et outre bien .
Nes li gïu , li felon chien , I sont venu avec les autres .
Un en i a des felons viautres Qui de honte toz fremia Quant oï Gaude Maria .
Quant en Gabrielem le vers Oit li gïus fel et parvers Le grant oprobre a toz gïus : Erubescat Judeus infelix Qui dicit Cristum ex Josef semine esse natum , Mout pres s'en va que d'un baston Ne l'a feru par mi le chief ; Mais il voit bien qu'a grant meschief De s'enredie tost venroit : A muerir luez le convenroit , Ja ne verroyt mais l'endemain Se seur l'enfant metoit la main .
N'a en la vile home ne fame Qui mout ne l'aint pour Nostre Dame , De cui chante si doucement .
Cielz qui de l'envenimement Le dyable est toz entoschiez , Quant li pueples est desfouchiez , L'enfant en trait vers sa maison .
Doucement le met a raison , Mout le losenge et mout l'acole .
« Clerçons , fait il , a bone escole As conversé , ce m'est avis , Car onques mais si a devis Ne chanta enfez com tu chantes .
Par ton biau chant les gens enchantes .
Moy meïsme as tout enchanté .
Wi par as tu si bien chanté C'onques mais clers si ne chanta .
En ce respons si doz chant a Et tant est biaus et bien ditiez Li cuers m'en est toz apitiez .
Foy que je doy l'ame mon pere , Mielz en sera ta povre mere S'en ma maison vienz avec moy .
Par le grant Dieu en cui je croy , Ce respons vueil encor oïr .
Le cuer me fait tot esjoïr Toutes les fois que chanter t'oy .
Ta mere pour l'amor de toy Liverai toz ses estevoirs .
» Bien cuide que ce soit toz voirs Li las enfes .
Li clerçonnés Symplement , com uns aingnelés , Le gïu siut en sa maison .
Tel crualté ne fist mais hom .
Luez qu'enclos l'a dedens sa porte , Une cuignie tost aporte Et tel li donne de la hache Que morte en fust une grant vache .
Li clerçons chiet toz porfendus Contre terre s'est estendus ; Par mi la bouche tenre et bele Li saut li sans et la cervele ; Toz est frouez et esmïez .
Cielz qui mar fust onques crïés Dedenz son wis plus tost qu'il puet Fait une fosse , si l'enfuet , La terre chauche et raonie .
La soie vie soit honnie ! Mout est dolente et esplouree Quant de son fil la demouree Voit la lasse de povre fame .
Plourant deprie a Nostre Dame De son enfant daint estre garde .
Se sa douceurs ne la regarde , Mout se doute ne l'ait perdu .
Ele a le cuer si esperdu Et si li defaut et desment Qu'ele s'en crient trop durement .
Comme desvee va courant Aval la vile tout plourant .
Assez le trace , assez le quiert , Assez demande , assez enquiert Et ça et la et sus et jus .
Et quant la lasse voit que nus Nule novele n'en seit dire , Pour un petit ne s'ocit d'ire ; Mout est dolente , mout est morne .
A son repaire s'en retorne , Son enfant mout regrete et plaint .
A Nostre Dame se complaint ; Mort vieut , ce dit , et mort guoleuse .
A Nostre Dame se doleuse : « Douce dame sainte Marie , Fait la lasse , fait l'esmarie , Soiez garde de mon enfant .
Je ne le sai demander tant Nule nouvele nus m'en die .
Lasse povre ! lasse mendie ! Lasse ! lasse ! plus de mil fois ! Mes las de cuers , qui si m'est frois Desoz mes lassez de mameles , Me dit qu'orrai froides nouveles Se cil nel fait qui tout puet faire .
Seur lui met je tout mon affaire Et sour sa douce mere chiere .
» La povre fame en tel maniere Toute nuit se plaint et dolouse .
Son vis leve , son vis arouse De mainte larme ainz l'ajournee .
L'endemain , mate et esplouree , Par la cité quiert son enfant .
« Rienz n'en savonz , font li auquant , Mais bien savons , par verité , N'a clerc ne lai en la cité Qui n'en eüst au cuer pesance S'il avoit nule mesestance .
» Auquant redïent : « Bone fame , Vos fiuz ersoir de Nostre Dame Chanta assez a uns grans giuz En la grant rue des gïus .
Mout chanta bel , mout chanta bien .
Nes li gïu - li felon chien ! Li fauz gaingnon ! li felon viautre ! - Ausi i vinrent com li autre .
De toutes pars s'i assamblerent .
Il puet bien estre qu'il l'emblerent A l'anuitier quant s'en raloit , Car mout li cuers leur avaloit Et mout en erent mat et tristre Quant en leur rue et en leur tristre , Meesmement devant auz toz , Cantoit les chans plaisanz et doz De la dame qu'il heent tant .
S'il ont tué n'ocis l'enfant , Descouvers ert et revelez .
Ja ne sera murtres celés .
» Auquant redïent : « N'est pas doute .
Gïu l'enfant n'amoient goute , Car il chantoit de Nostre Dame Si doucement n'ert hom ne fame Qui toz li cuers n'en apitast .
Mais quiconques s'i delitast , Il ne s'i delitoyent point , Car mout leur cuist et mout leur point Quant nus l'onneure et nus l'alose .
La douce dame ceste chose Reveler daint par sa puissance .
On les doit toz sanz delaiance Bruïr en flame et en tisonz S'il est ensi com nous disonz .
» Communement par la cité Esmeü sont et escité Mout durement de cest affaire .
Ne seit que dire ne que faire La dolante , la bone fame .
Dou tout s'en prent a Nostre Dame Et bien li dit tout en apert Que , s'ele ensi son enfant pert , Ja mais nul jor n'ara fiance En sa douceur n'en sa puissance .
Assez doulouse , assez lamente ; Mout se complaint , mout se demente , Mout est en grant amaritude .
Ne vos sai pas la multitude De sa tristrece racorder , Mais , quant Nostre Dame acorder Se volt a li de son enfant , Un myracle fist si tres grant Que toz li mons s'en mervilla .
La lasse fame assez veilla Devant l'ymage Nostre Dame .
La chaitive de povre fame Mainte soignie i a portee .
De veillier est toute amortee : Tant a veillié , tant a ouré , Tant a gemi , tant a plouré Que ne puet mais maingier ne boire .
Mout sont dolant clerc et provoire Dou biau clerçon qui est peris , Qui tant estoit doz et seriz Et qui tant iert bien entechiez .
Cil granz murdres , cil granz pechiez , Longues ne puet estre celés , Car Diex vout qu'il fust revelés Por son saint non glorefïer , Por croistre et por magnefïer Le non sa glorïeuse mere .
Ce me raconte ma matere Qu'uns jors ala , li autres vint , Bien en passerent plus de vint Ainz que nouvele fust oïe De quoy fust lie n'esjoïe La dolante qui sanz sejor , Paumes batant et nuit et jor , Aval la vile aloit criant Et Nostre Dame depriant Qu'ele la mort li otroiast Ou son enfant li renvoiast .
Si com Dieu pleut , un jor avint Qu'en la rue des gïus vint La chaitive , paumes batant .
Genz par son braire assambla tant Qu'il en i eut plus de deus mile .
Esfreé est toute la vile , Et tuit se traient cele part .
« Fiex ! fiex ! fiex ! fiex ! li cuers me part , Fait la lasse , ce m'est avis .
Fiex doz , fiex doz , se fusses vis , N'eüsses pas tant demoré .
Fiex doz , murtri et acoré T'ont cil gïu , cil puant chien .
Fiex doz , li cuers me dist mout bien Qu'en ceste rue t'ont tué .
Fiex doz , fiex doz , ou iez tu ? E ! Trop par est dure ta matere Quant ne paroles a ta mere , Qui ci s'ocist et ci s'afole , A tout le mains une parole .
» Lors chiet pasmee emmi la rue , Ses chevolz trait , ses chevolz rue , Son pis debat et sa forcele .
« Durs cuers , durs cuers , durs cuers , fait ele , Trop me fais mal et trop me grieves Quant tu ne fenz ou tu ne crieves En nuef partiez ou en dis .
Ha ! mere au roy de paradys , Ja t'avoie commandé tant A jointes mains men las d'enfant .
Je le t'avoie tot doné , A lettres mis et coroné Pour servir toy et ton doz fil .
Qu'en as tu fait , dame ? Ou est il ? Di moy ! di moy ! ou est il donques ? Ha ! mere Dieu , ce n'avint onques Que fust perdue n'adiree Riens qui a toy fust atiree Ne commandee entre tes mains .
Ha ! mere Dieu , c'est or dou mains , De moy a toy n'a nul estrif : Se tu rendre ne le vielz vif , A tout le mains rent le moi mort Ou tu m'envoiez tost la mort .
» Lors rest pasmee sanz plus dire .
Tans a doleur et tant a d'ire Et tant est perse , noire et tainte Que chascuns dist qu'ele est estainte .
De toutes parz les genz aqueurent , Qui de pitié tenrement pleurent , Et de la mere et de l'enfant Ont grant pitié petit et grant .
Mais de la lasse povre fame Grant pitié print a Nostre Dame .
Pour ce cele triste tristece Mua en joie et en leesce .
Queque cele grant assamblee A ce grant duel ert assamblee , Par le plaisir de Nostre Dame Li fiex a la lasse de fame , Qui enterrez estoit et mors , Par grant vertu , par grant esfors Dedenz sa fosse s'escria .
Le respons Gaude Maria Encommença a si haut ton Et a si cler qu'ainc n'oÿ on Si haute vois ne si tres clere .
Quant son enfant oï la mere , Comme desvee en haut s'escrie : « Douce dame sainte Marie , J'oi mon enfant ! j'oy mon enfant ! » Adont i ot tumulte grant Et escrïee en mout de liuz : « Or as gïuz ! Or as gïuz , Qui no clerçon noz ont emblé ! » Et clerc et lai sont assamblé , Chiez les gïus mout tost s'enbatent ; Gïuz trebuchent et abatent , Gïuz batent et gïuz roillent .
Gïu mout tost leur wis veroillent , Mais clerc , qui sont plain de desroy , Mout tost i font la clef le roy .
Gïuz hurtent et gïuz fierent .
L'enfant apelent , l'enfant quierent .
N'i a chambre ne repostaille Ou l'enfant querre chascuns n'aille .
N'est nus nouvele leur en die , Et s'oient tuit la melodie Et la merveille dou clerçon .
Ainz n'ot vïele pluz doz son .
Quant de l'enfant entent la vois Li pautonniers gïuz , li froys Qui murtri l'eut en sa maison , Si grant peür n'eut ainc mais hom .
Quant oit la noise et la tumulte Et la chose qui ert oculte Voit par myracle revelee , Mout a sa porte tost serree .
Mais maintenant et clerc et lai Ausi la froent sanz delay Com s'ele fust de viez escorce , Si saillent enz trestout afforce .
« Çaienz , font il , est il sanz doute .
» Escluignant vont la maison toute .
« Par foy , font il , c'est dyablie Que noz trouver n'en poons mie , Et s'est çaiens et çaiens chante .
Il nos deçoit , il nos enchante .
Il est muciez , ce samble , en terre .
» Quant anuié sont tuit dou querre Et il reviennent droit a l'uis , « Ici desoz chante en un puis , Font li auquant , si con noz samble .
» Lors le desfüent tuit ensamble Et se le truevent en la fosse Ausi reont com une cosse .
Ausi le truevent sauf et sain Con se l'eüst dedenz son sain La mere Dieu adez gardé .
Bien l'ont demi jor regardé Ainçois que saolé s'en soient Et cil et celes qui le voient .
L'esgardent tuit a grant merveille : La facete a ausi vermeille , Ausi rovente et ausi bele Com est cerise ou fleurs nouvele .
Tant vienent genz a grant pooir De toutes pars por li vooir Que peu i puet nus avenir .
Quant la mere le puet tenir , Si le tient court , si le tient chier Que peu i lait nului touchier .
A la lasse de bonne fame Samble mout bien que soit plus dame Que roïne n'enpereris Quant son enfant , qui iert periz , Estraindre puet dedenz sa brace .
Cent foiz li baise front et face .
Si grant joie a dedenz sen cuer Qu'elle ne puet a nesun fuer Un tout seul mot parler ne dire .
De mautalent , d'ardeur et d'ire Bien l'a la dame respassee De cui huchier toute est lassee .
Dou myracle est mout grant la feste .
Li clerçons a entor la teste Tel chyrograffe et tel escrit Qui le myracle bien descrit .
Ja soit ce que mal ne li face , Tout a le vis jusqu'en la face Et depicié et despané , Mais si gari et si sané L'a Nostre Dame soutilment Qu'ainz n'i ot herbe n'oignement .
Entor l'enfant , c'en est la somme , Assamblé sont li plus sage home , Qui li deprïent doucement Pour Dieu lor die isnelement Qui cil furent , qui cil estoient Qui enfoï laienz l'avoient Et depiechie ensi la teste .
« Ersoir , fait il , quant la grans feste De ceste rue fu partie , Uns gïus , qui ne m'amoit mie , De moy blandir tant se pena Par ci devant m'en amena Et mout jura l'ame son pere Que mout feroyt granz bienz ma mere Se ça dedenz chanter venoie Le biau respons que je savoie .
Quant enserré m'eut ça dedenz , Tout me fendi jusques es dens D'une hache qu'il corut querre .
Ne say s'il m'enfoÿ en terre , Car , luez qu'il m'eut feru ou somme , Je m'endormi , c'en est la somme .
Si grant talent de dormir eu Qu'enquor m'est vis qu'ai dormi peu .
Ne m'esvillaisse pour nule ame , Mais devant moy vint Nostre Dame , La douce mere Jhesu Crist , Qui m'esvilla et qui me dist Qu'assez trop pereceus estoie Quant son biau respons ne chantoye Ausi com je soloye faire .
La douce dame debonnaire Atant se departi de moy , Et j'au plus haut que j'onques poy Encomençai son biau respons .
Or vos ai dit tout et espons Tout mon affaire et tout mon estre .
» Adont s'escrïent clerc et prestre : « Sonez ! sonez ! sonez ! sonez ! Puis le biau jor que Diex fu nez Plus biaus myracles mais n'avint ! » Se dis langues avoie ou vint , Ne seroit pas par moy retraite La grant joie qui la fu faite .
Mainte grant cloche i ot sonee .
Glorefiie et reclamee Mout fu la mere Jhesu Crist , Qui ce tres doz myracle fist Par sa tres douce pïeté .
Pluisor gïu par la cité Leur judaïsme deguerpirent ; De cuer amerent et servirent La douce mere au roy de gloyre .
Et tuit cil qui ne volrent croyre Ocis furent et macecré .
A saige tieng et a discré Celui qui met entente et cure En servir la pucele pure , La douce virge debonnaire Qui seit si doz myracle faire , Si tres piteus , si delitanz .
Escrit trovons bien de li tanz Que plus est froiz et durs que gres De li servir qui n'est engrés .
Savoir nous fait ceste matere Que bon servir fait la Dieu mere .
Qui bien la sert , s'il la requiert , Tost li envoie ce qu'il quiert .
Cis myracles bien dist et moustre Que bestes sont tuit cil et mostre Et de leur ames peu leur chaut De li servir qui ne sont chaut .
Pour Dieu ! pour Dieu ! n'alons tardant .
Soions engrés , soions ardant De li servir et jor et nuit .
Gardons , por Dieu , ne nos anuit Ses services , qui tant est douz .
La douce dame desfent touz Çax qui l'aimment d'aversité .
Sachent tuit clerc de verité De paradys est ou sentier Qui l'aimme et sert de cuer entier .
Em paradys fait clers son lit Qui volentiers en chante et lit .
Qui de li chante volentiers Em paradys toz vole entiers Et devant Dieu va toz montez .
Sainte ne sainz si grans bontez Faire ne puet com Nostre Dame .
Grant bonté fist la povre fame De son enfant quant li rendi .
Je ne sai pas s'il se rendi Ne quele vie puis mena , Car en mon livre plus n'en a , Mais esperer n'os ne ne puis Mout tres preudom qu'il ne fust puis .
Assotez fu trop sotement S'il ne servi devotement La douce mere Jhesu Crist Pour la bonté qu'ele li fist , Et sa mere mout refu sote S'envers li mout ne fu devote Et toute a li ne s'otroya .
Les chandailles bien employa Qu'elle porta devant s'ymage .
Entendre doivent tuit li sage Et bien le doivent tuit savoir Que cil et celle fait savoir Qui met souvent a grans poigniez Les grans tuertis , les grans soigniez Devant l'ymage Nostre Dame Ausi com fist la povre fame , Qui mainte bele et mainte grant En i porta pour son enfant .
Haute chose est de luminaire .
Que saiges fait , qui le puet faire , Qui enlumine Sainte Eglise Et qui esclaire au Dieu servise .
Mais je voy mout certes de ceuz Qui vain en sont et pereceuz .
Meesmement tout li plus riche D'alumer Dieu sont li plus chiche .
Biens est en noz si amortis Que grans cierges et grans tortis Volons ardoir desor noz tables .
Nes pour conter et lire fables Volons ardoir , qui qu'il anuit , Grans cierges jusqu'a mïenuit , Mais sour la table ou noz couchomes Le cors Jhesu Crist et levomes N'ardomes fors moscheronciax Et ciergetons et ciergonciax .
Fi ! que dirons quant les vielletes Qui n'ont sollers ne chemisetes En Dieu honourer se deportent Et grans chandailles li aportent Que gaïgnent a filochier ? Fi ! que dirons ? Fi ! fi ! Lochier Doit Diex de noz souvent la teste .
Les vielletez chascune feste Les grans chandailles li alument , Et nous les moucherons qui fument Et les chierges li alumons De quoy l'autel tout enfumons .
Aucun connois , par saint Cicaut , A cui de Dieu si petit chaut Qu'a sez messez , qu'a ses matines Art chandeletes si frarines Qu'il n'i a cire se tant non Q'un peu daube le lumignon , Et quant d'aucun vielt feste faire , Tel clarté fait , tel luminaire Qu'il art tortis et cierges pains .
En buisnardie est bien empains Et mout set bien , quant se pourpense , Ce m'est avis , que musarz pense .
Bien a les iez dou cuer forez Prestres qui art tortis dorez Deseur sa table quant il soupe , Et un ciergot farsi d'estoupe , Qui ne puet rendre fors fumiere , Art devant la vraie lumiere Qui tant est sainte , vraie et monde Que tout home venant ou monde , Selonc l'Escriture devine , De vraie lumiere enlumine .
Encor connois tel menestrel Qui arderoit sor son autel Mout volontiers , par sainte Tyecle , Se vergoigne n'avoit dou siecle , Chandailles de vache ou de buef .
Bien art tortis d'uit ou de nuef Quant se deschauce sour sa couche , Et sour l'autel met ou il couche Le cors son creator et lieve Si corte chandaille et si brieve Que ne porroit pas estre loinge Ne par accent ne par ditonge Et s'est encor si chaitivete , Si tres haingre , si tres maigrete Que graille est plus que piez de mosche ; Ja n'ardera s'on ne l'esmosche .
Et nequedent j'ai voir mout chier Que ses dois arde a l'esmouchier , Car bien demoustre a son affaire Qu'il n'a de Dieu gaires a faire .
A son autel pent un borras Qu'a tout rungié souris ou ras ; Aucune fois , par saint Andrier , Ai je veü plus blanc cendrier .
Ses lis vestus est et parez , Ses autez nus et esgarez .
Qui qu'i en gat , je n'en puis rire , Et j'ai grant droit , car bien puis dire Que c'est ordo preposterus .
Li portiers d'enfer Cerberus Ausi com il porter puet froc .
Nul tans , se ne li chantent coc , N'orra ja vespres ne matines .
Se li dyables ne m'a tynes Porquisez de fer ou d'arain Pour eschauder si fait farain , Par saint Lucïen de Biauvais , Il est pereceus et mauvais .
En sa chambre a plus luminaire Qu'en son moustier , par saint Hylaire .
Quant boire vielt maistre Ysorez , Tortis pains et pipelorez Alumer fait devant sa coupe .
Par le cuer bieu ! Dieu moye coupe ! Pres va ne di fines merveilles .
Diex ! Diex ! tu dors ou tu someilles Quant tex menestrelz n'acraventes Quant tu tones ou quant tu ventes .
Vers le siecle est trop despendans Et vers toy est si tres tendans , Si tres avers , si tres eschars Que , s'il avoit chargiez dis chars De fresche cire nete et clere , N'en aroit ja tu ne ta mere Biau cierge ne bele chandoile ; Et , s'il avoit trente muis d'oile , N'en seroit ja plainne sa lampe .
Ne sai se la soris i rampe Ne se li ras par nuit la wide , Car je la voy mout souvent wide .
Ou ce fait , espoir , la moustoyle - Ausi dist on qu'ainme mout oile .
Par saint Souplis de Pierefons , Ne sai se l'iaue sort au fons , Car je vos ai bien en couvent Que blanchoier la voi sovent .
Il n'iert ja telz qu'il s'en resqueue Que sa lampe n'ait blanche keue , Et pendue i a , par saint Pierre , En leu de plomee une pierre .
Qui souvent la vielt alumer Ainz i couvient l'iaue tumer Que li plungons i puist plungier .
L'autrier le dis maistre Hungier Que qui sa lampe bien espie , Ele resamble trop bien pie , Mais tant i faut , c'en est la voire , Que keue a blanche et pie noyre .
S'un petit ai ici bordé , Ne vos griet pas , pour amor Dé .
Aucune foys a la parclose De ces myracles di tel chose Sour aucun mot ou je m'enbat Ou je meïsmes mout m'esbat Et dont refais a la foys rire Cialz que plorer ai fait au lire .
De ces myracles i a telz Qui tant sont doz et tant piteuz Que pluisors gens les cuers apitent Et a plourer auquans escitent .
Cele que vois tant recitant Par sa douceur noz escit tant Qu'ausi soyomes escité Con furent cil de la cité Ou le clerçon resuscita .
A s'amor toz les escita Et noz ausi toz i escit .
Or as autres , finez est cit .
Comment li horsfevres fu renluminez Assez savez qu'assez lo on La bele eglyse de Loon , Et on a droit : riche est et bele .
La lettre me dit et revele Quant la viez fu arse et destruite , Ainçoys que ceste fust estruite , Li filatere de l'eglyse , Qui riche et bel sont a devise , Porté furent en Engletere Pour gaaignier et pour aquerre , Et a l'aler et au venir Tant biaus myracles avenir I fist li Sires , li doz pere , Pour essaucier le non sa mere Qu'un mout grant livre em porroit faire Qui les vorroyt dire et retraire .
Quant a Arras la fiertre vint , Mout biaus myracles i avint Et hautement fu receüe .
Uns orfevres , qui sa veüe Perdue avoit par grant viellece Dis anz ou plus , quant la leece Ot de la fiertre de Loon , Durement enquiert li vieuz hom De la fiertre la verité , La faiture , la quantité .
La verité quant en entent , Plorant les mains vers le ciel tent Et jete un souspir mout profont .
« He ! mere au roy de tout le mont , Douce dame sainte Marie , Pour Dieu , fait il , aïe ! aïe ! Ceste fiertre par grant entente A Loon fis en ma jovente , Au tans le bon vesque Elinant , Qui saintuaire i mist mout grant .
Le chief i mist saint Waleri Et le chief saint Montan ausi .
D'autres corsainz i mist assez .
Douce pucele , respassez Par vostre douce pïeté Mes ielz de ceste cecité En tel maniere qu'a grant joie La fiertre que vos fis revoie .
» Li bien creanz , li bons hom vielz , Maintenant fist laver ses ielz Dou lavement des saintuaires .
Isnelement , ne tarja gaires , Li rendi cele sa lumiere Qui de bien faire est coustumiere .
Cent fois baisa la fiertre adonques Et vit plus cler que fait n'ot onques .
Myracles i ot plus de cent Ainz qu'au port fuissent de Wisscent .
Des marcheans qui offrirent a Nostre Dame deniers et puis li tolrent Li clerc qui la fiertre portoient , Qui sage et bien letré estoient , Deseur le port truevent assez Riches marcheans amassez , Qui aloient en Engleterre Pour achater lainnes et querre .
De la fiertre eurent mout grant joie , Car mout portoient de mounoie , Si se doutoient durement D'avoir aucun encombrement .
Quant il vinrent pres qu'enmi mer , Un signe virent mout amer : Une galie de loinz virent , Dont durement tuit s'esbahirent .
Cil de la nef qui plus savoit Coldystannus a non avoit ; De la nef ert sires et maistres , De mer savoit mout bien les estres .
« Seignor , fait il , se c'est galie , Ne pris nos viez une aillie .
Se Diex nel fait , ne la garrons .
Ou siecle n'a si fors larrons Con sont uslage et galiot .
» Chascuns qui ce dire li ot , La face a tost tainte et palie .
Chascuns volsist estre a Palie .
Grant paour ont , c'est or dou mains .
Chascuns plourant estent ses mains Envers la fiertre Nostre Dame .
En la nef n'a home ne fame Qui ne s'escrit et qui ne die : « Douce dame sainte Marie , Par ta douceur , par ta merci Ne noz consent a perir ci .
» A mout grant haste , a mout grant presse Li uns a l'autre se confesse .
Nes li prestres sanz nul delai Se confesse mout tost au lai .
Li uns en l'autre mout s'apresse .
Entor la fiertre a si grant presse Que nus n'i puet mais aprochier .
Voler , apoindre et abrochier Voient vers auz leur anemie Plus tost qu'oisiaux ne vole mie .
Cele galie ert si ferree , Si ague , si aceree N'est nule nez , se l'atainsist , Ne la perçast luez et frainsist .
Avironnee est toute d'armes , De fors escus et de guisarmes , De fors lances , de fors espiez .
Ne pueent estre seur leur piez Si grant paour ont tel i a .
Se grant doleur , se grant cri a Dedenz la nef , n'est pas merveille .
Se Diex pour sa mere n'i veille , Tuit seront mort sanz delaier .
Es marcheanz n'a qu'esmaier Quant la mort voient a leur ielz .
Deseur la fiertre qui mielz mielz Rüent et guelles et frambauz Et plorant dïent a cris hauz : « Tant seulement sauve noz cors , Haute roÿne , et toz noz ors Et noz argenz tout sanz devise Soit tiens por parfaire t'eglyse .
» Coldystanus , quant aprochie Voit la galie a une archie , Au maistre de la fiertre escrie : « Maistre Buesard , ne dormez mie ! Ja m'avez vos conté , biau frere , Que vos portez un filatere Ou des chevalz a Nostre Dame .
Seur Dieu vos creant et seur m'ame , Se vos vers auz le volez tendre Tout maintenant sanz plus atendre , Perdu aront tout leur pooir Ne ja ne l'oseront veoir .
» Au grant besoing preudom se prueve : Son cuer a repris maistre Bueve .
Le filatere a deus mains prent ; Si com li lais hom li aprent , Vers les ullages l'a tendu Et puis si lor a desfendu Dou pooir de l'autorité La mere au roy de verité Qu'il ne lor facent vilenie Ne que leur nef n'aprochent mie .
Si tost com il fina sa vois Et encontre auz eut faite croiz Deuz fois ou trois dou filatere , Tel myracle fist la Dieu mere Que luez leva uns si fel vens Qui d'auz grever fu si fervens Et si leur galie engoissa Que tres par mi le mast froissa .
Si roidement entr'auz chaï Toz li plus fiers s'en esbahi , Et si feri le maistre d'euz Les ielz li fist voler andeuz .
Tout le rompi et defroa ; Si belement a lui joa Tout mort le fist en mer voler .
S'ame en enfer pour caroler Luez s'en ala les panz noez .
Legierement croyre poez Qu'en la nef eut adont grant joie .
Ainc ne seurent ne vent ne voie Ne nouveles de la galie ; Li vens si tost l'eut loinz jalie Qu'ainc ne seurent qu'ele devint .
Ne vos diroient pas tel vint Con sui la joie que cil firent Qui ce myracle en la mer virent .
Mout fu loee Nostre Dame .
En la nef n'eut home ne fame La mere Dieu n'en aourast Et qui de joie ne plourast .
Ne tarda gaires quant a port Vinrent a joie et a deport .
Queque li clerc entr'alz disoient C'une partie renderoient As marcheanz de leur avoir , Li marcheant par mal savoir A la fiertre vienent tout baut , Si reprent chascuns son franbaut .
Encor distrent il a envis : « Diex vos saut , dame , grans mercis ! » Atout leur bourses s'en alerent .
Onques denier ne l'en donerent , Mais je croy qu'il l'achateront .
Quant Nostre Dame apeleront , Ele ert vers auz sorde ou dormans .
Autel ont fait com li Normanz Qui en la mer saint Mychael Promist sa vache et son vael , Mais tant fu folz et estapez , Quant de la mer fu eschapez , Qu'il dist : « Mychael , Mychael , N'aras ne vache ne vael .
» Ce qu'il donerent retolirent , Mais en la fin mal en joïrent .
Bien cinc cens mars par Engleterre Aloerent en lainnes querre .
Au port de Douvre de leur lainnes Deuz halez fisent toutes plainnes .
Quant assamblee toute fu , La foudre l'art si de son fu Que toute fu arse et brullee .
De mal eure fu emmollee .
Foudres si toute la frappa C'onques viaurres n'en eschapa .
Leurs avoirs eut male foison : N'eurent puis viaurre ne toison , Mais a grant honte s'en revinrent ; Povre et dolant trestuit devinrent .
Cil bien s'ocïent et affolent Qui a Dieu donent et retolent .
Onques n'en vi nului joïr .
Ici le puet on bien oïr : Pour Dieu , pour Dieu , chastïent s'en Cil qui en aus ont point de sen .
Comment la fiertre fu boutee hors de l'eglyse Maistre Buesars et si chanoingne , Qui net clerc erent et aoinne , Quant fors se virent dou peril , La douce dame et son doz fil En mercïerent durement Et servirent plus doucement .
Quant la fiertre vint a la vile Qui est nommee Cantorbile , L'archevesques et si chanoingne Et tuit li clerc et tuit li moigne A grant feste la recuellirent Et grans oblacïons i firent .
Par le païs loinz et pres furent .
La besoigne , si com il durent , De leur eglyse pourchacierent Et grant avoir i gaagnierent .
Tant bel myracle apert i fist La douce mere Jhesu Crist Que de mout loinz gens i venoient , Et tout li bien i aplouvoient .
La fiertre ala tant ça et la Que vint a Cristilierça , Une vile de grant renon , Mais en roumanz n'en sai le non - Et nus ne le me doit requerre , Car bien saichiez qu'en Engleterre Ne fu pas nee ma norrice .
En la vile eut un doien niche Qui mout estoit combles et riches , Mais mout estoit avers et chiches .
Sanz plus , douze chanoine estoient .
Novele eglyse faite avoient , Mais parfaite ne par ert mie .
Non fu ele puis en leur vie .
En cele vile , ce me samble , Une foire d'un jor assamble Ausi com est la foire au Pont .
S'i avoit tant de gent adont Que toute en ert plainne la vile .
Cele foire siet la vegile Tout droit de Sainte Trinité .
Li puissanz roys de verité Lors volt moustrer en quel maniere Sa mere vielt qu'on tiegne chiere .
Si com Dieu plot , ensi avint , Quant la fiertre en la vile vint , Qu'il plut si bien et reversa Que nus a champ ne conversa Watez ne fust toz et moilliez , Toz emboez et toz soilliez .
Vint maistre Bueve et tout li autre Au mau doyen , au felon viautre , Et prïent li par sa francise Que leur fiertre sueffre en s'eglyse Tant se viaus non , s'il li anuie , Que soit passee cele pluie .
« Seignor François , fait li couez , Entrer çaiens vos ne poez , Car en tout l'an n'avons nos feste Qui tant noz vaille com fait ceste .
Et nostre offrande et nostre aport Ne volons pas que France emport .
Cui qu'il en poist ne cui qu'anuit , Çaienz n'enterez vos anuit .
Metez vos tost au brouetier , Ailleurs querez autre moustier .
Cil clergaistre sermoneür Sont tuit si fort tribouleür Qu'erbe font paistre a symple gent ; As pluiseurs tolent leur argent Par leur barat , par leur engien .
Telz ne seit pas deus moz de bien Qui un moustier plain de genz guille Par son barat et par sa guille .
Par ce deçoivent mout de genz Que filateres ont mout genz .
Li uns preeche a haute vois Que le dent porte sainte Crois , Et li autres jure qu'un a Des sainz jors que Diex geüna Enseelé en un cristal .
Li autres ra en un cendal La jointe de l'Assensïon .
De la Purificatïon Ra li autres plainne fïole .
Li autres dit c'une chanole Et une coste a de toz sains .
Telz saintuaires , telz corsainz Aportez vos espoir de France .
» Cil qui assez ont mesestance Et la acointe n'ont nului Tant l'ont prïé que par anui , A grant painne et a grant proiere , Seur un povre autel la derriere Sueffre en la fin , ce dit la lettre , La fiertre Nostre Dame metre , Et tant , sanz plus , que trespassee Soit la grans pluie et la nuee .
Li marcheant d'aval la vile , Qui a Douvre et a Cantorbyle Et a Londres et a Vincestre Veü avoient le haut estre Et les myracles mervilleuz Que Diex faisoit en mout de lieuz Aprés la fiertre de Loon , Au viel doyen , au viel brohon Honte et laidure ont assez dite .
Ne fu pas l'offrande petite Qu'entor la fiertre luez offrirent .
Le maistre autel tout degerpirent , Ainc puis n'i eut denier d'offrande , Et a la fiertre fu si grande Que d'estrelins i eut dis livres En peu de tanz , ce dist li livres .
Li soz viellars , li fauz , li lors , Li enviellis de mauvais jors , Quant voit qu'ensi s'offrande adire , Tant en a duel , tant en a ire Que bouter fait la fiertre fors , Et si plouvoit si tres bien lors Qu'il sambloit que les nues toutes Crevees fuissent et derroutes .
« Or hors ! fait il , li pautonniers , Assez avommes sermonniers .
Or fors ! or fors ! fort guilleür ! François sont tuit bareteür .
Onques un seul n'en peu amer .
Ralez vos ent dela la mer Ou a Paris ou a Soissons .
Ci ferez vos povrez moissonz .
» Li fel Englez en tele guise De son moustier et de s'eglyse Boutee a fors et conjoïe Nostre Dame sainte Marie .
Or consaut Diex maistre Buevon ! Or trueve il bien que mout trueve on Englés felon et pautonnier Quant au deseure est d'un denier .
Essample d'auz ici pregne on ! Maistre Bueve et si compaingnon Sont si waté et si moillié Et lor cheval sont si soillié Com se d'un floz sachié estoient .
Ne sevent ou mucier se doient Ne ne sevent ou puissent traire .
Tant ont anui , tant ont contraire , Tant ont de honte et tant ont d'ire Ne le vos sai conter ne dire , Car tant par pluet desveement Et si tres deslaveement Qu'a painnes puet nus veoir goute .
La sainte fiertre ausi degoute Com s'ele estoit traite de Marne .
Se Diex m'aït , je cuit mar ne La vielt herbregier li doyens .
Certes n'est pas vrais crestïens Quant par si tres grant eslavace La mere Dieu ensi dechace Par si fort tanz com vos oez .
Maistres Buevez , toz emboez , Trestoz noiez , trestoz watez , Plourant , dolanz , tristes , matez , Et il et tuit li autre emsamble , Atout leur fiertre , ce me samble , D'uis en wis vont aval ces rues ; Mais de grans genz et de menues , De marcheanz , de genz estranges Si plainnes sont maisonz et granges Que herbregier ne les vielt nus .
En la fin vont tant sus et jus C'une matrone , vielle fame , Pour l'amour de la douce dame A d'aus eüe grant pitié .
Son baron a mout enditié Que son ostel ne refust mie A ma dame sainte Marie , Mais lïement et sanz arest Sa grant maison nueve li prest , Que louee a deus mars d'argent , Et renont a la bonne gent , As marcheanz qui l'ont louee , Que leur maisonz est alouee Et qu'ailleurs quierent autre ostel .
« Vous dites bien , il n'i a tel , Respont li bourjois a sa famme .
Mielz vient herbregier Nostre Dame Que gaaingnier deus mars ne trois .
Venez avant , seignour Franchois , Bien soiez vous venu , fait il .
Se vous estïez ore mil , Se soiez vous tuit bien venu Maugrez le viel viellart chenu , Le viel doyen , le rasoté .
» Leurs warnemens , qui sont croté , Ort et soillié et emboé , Par le bourgoys , qui l'a loé , Laver et tuerdre fait la dame .
Mout se painne la bonne fame D'aaisier auz et leur chevauz .
Dras de lin , toiles et buischaus A sez puceles fait tost prendre , La maison fait ausi pourtendre Com se fust une haute eglyse .
Hautement ont la fiertre asise Seur une mout riche establie Qu'il ont paree et establie ; Leur saintuaire ont entor mis .
Uns marcheanz , uns Dieu amis , Trois granz cloches qu'avoit a vendre Isnelement et tost fait pendre As granz trastres de la maison .
Tel prouece ne fist mais hom .
Si durement les fait sonner Tentir , bondir et resonner Font la vile et toutes les rues .
De toutes pars sont gens venues , Et marcheant tout i akeurent .
Et tenrement li pluisour pleurent De la honte qu'il ont veüe Qu'en la vile a la fiertre eüe .
De grans cendax et de samis , De chiers pailes et de tapis La maison ont faite si bele Qu'onques ne moustiers ne chapele Ne fu plus bel encourtinee .
Unz marcheanz sanz demouree , Qui n'estoit pas trop enroez , En haut s'escrie : « Oez ! oez ! Oez ! oez ! petit et grant , Le ban que font li marcheant : Se marcheant a en la vile Qui mais anuit voist , par saint Gile , Au cras doyen , a l'aversier , Offrir maaille ne denier , As compaingnons , c'en est la finz , Paiera cinc sous d'esterlins .
» Qui lors veïst genz esmouvoir , Qui lors veïst genz aplouvoir , Il deïst bien ce fust merveille .
Mout i fu granz la nuit la veille , Granz li apors et granz l'offrande : Des marcheanz fu riche et grande , Mais petit ou nïent offrirent Et trop petit d'onneur li firent , Ce sachiez bien , cil de la vile .
Mais mar le firent , par saint Gile ! Li bons bourgois qui par sa fame La sainte fiertre Nostre Dame En sa maison out ostelee Grant bregerie longue et lee Au chief de cele vile avoit , Q'uns sienz povres voisinz gardoit Qui une fille avoit contraite , Si bochue , si contrefaite Que bien volsist qu'ele fust morte .
Une des jambes avoit torte En tel guise et en tel maniere Que li doit aloient derriere Et li talonz aloit devant .
A la fiertre tout maintenant Li bourgois aporter la fait .
La nuit i veille tout affait .
Quant la messe la matinee Mout hautement fu celebree , Maistres Bueves mout doucement Dou tres saintisme lavement Des saintuaires li fait boire ; Et la mere le roy de gloyre , Pour ses ostes resleechier , Tous ses menbres fait redrecier , Et saut em piez et sainne et sauve .
Lors n'i a chevelu ne chauve Le roy dou ciel n'en glorefit Et sa mere n'en magnefit .
Li marcheant aprés maingier Tuit se prennent a desrengier Et tout emportent leur avoir - Mien esciant qu'il font savoir - Et ma dame sainte Marie De la vile s'est departie .
Faite li ont malvaise chiere : Par tanz verront que peu l'a chiere .
Comment li moustiers et toute la vile fu ars par un dragon Or entendez qu'a en cest fuel : D'or en avant venir vos veil A ce pour quoy je commençai ; Ce myracle n'enroumençai Se pour ce non que ja orez .
Par verité dire porrez Qu'ainc n'oïstes conter nului Myracle apert plus de cestui .
La fiertre encore n'estoit mie De la vile liue et demie Quant li clerc qui derriere estoyent Trop grant hahai aprés auz oient .
Seur grans destriers bien remuanz , Toz travilliez et toz suanz , Aprés auz genz apoindre voient , Qui paumez batant leur crïoient : « Merci ! merci ! seignor chanoigne , Pour Dieu ! pour Dieu ! sanz nul essoingne Retornez tost .
La vile art toute .
» Cil qui la vile n'aimment goute Enquerrant vont en quele guise Ne comment est si tost esprise .
« Seignor , font il , luez qu'en isistez Et luez que la fiertre en partistes , Uns granz dragonz issi de mer Qui la vile vint enflamer .
L'eglyse a ja toute embrasee Et la vile toute emflamee .
» A leur gardes la fiertre laissent Et vers la vile tost s'eslaissent , Dont ne sont mie mout dolant .
Le grant dragon voient volant , Qui tant par est espoentables Qu'onques ne fu plus lais dyables .
Cinc testes a granz et hideusez , Qui ardanz flames sulphureusez Getent par geule et par narrines .
Les genz dolentez et frarines Aval la vile vont fuiant , Et li dragons va tout bruiant Et tout ardant de chief en chief .
Onques mais vile a tel meschief Ne fu tornee en si peu d'eure .
Cil va braiant , cil crie et pleure Et cil ses paumes va batant .
Duel et tristrece i par a tant Que chascuns pleure , brait et crie .
Et li dyables ne dort mie : Li dragons a l'orrible geule Maison n'i lait , fors une seule , Que ne bruïsse toute et arde .
La mere Dieu si celi garde Ou herbregie la nuit fu Qu'ele onques garde n'eut dou fu .
La mere Dieu n'oublia mie A garder nes la bregerie Sa bone hostesse et son bon hoste .
Rienz qui leur fust en nule coste Ainc li dragons ne damaga , Mais en peu d'eure si a ja Toute la vile arse et bruïe Qu'il samble que s'en soit fuïe Et c'onques vile n'i eüst .
N'est hom , se devant nel seüst , Qui seüst ou li moustiers fu .
Li dragons qui porte le fu Le moustier primes embrasa , Et li feuz si tost l'arasa , Ce dist li livres , par saint Pierre Qu'ainc n'i laissa ne fust ne pierre , Ainz bruï tout isnelement Nes les pierres dou fondement .
De ce furent li marcheant Mout eüreuz et mout cheant Que la fiertre mout honererent .
Quant Nostre Dame honor porterent , Il fisent certes grant savoir ; Ce leur sauva tout leur avoir .
Li fel Englés , li fel doyens Cui covoitise en ses lÿenz Lïé avoit , lacié et pris , Quant son moustier voit tout espris Et sa maison voit toute espenre , Tout son harnés fait mout tost penre : Livres , robes , deniers , avoir Et quanqu'il puet ou monde avoir En une nef qui est au port Mout tost commande c'on tout port .
Auques manoit pres de la rive .
Mout s'entremet de grant wisdive Quant il contre Dieu contrepense .
S'une chose li asnes pense , Une autre pense li asniers .
Li grans dragons , qui tant est fiers , Quant la vile a toute bruïe , Vers la nef qui bien est garnie Volez s'en est , le feu i boute , Se l'art si fort et bruïst toute Que nes dedenz la mer art ele .
N'i demeure nes estencele Toute ne soit bruïe et arse .
Saigniez de felenesse jarse Est li Englés , si com moy samble .
Ses paumes bat et hurte ensamble Et va criant par la marine .
Mout est dolanz et mout narine , Mout a douleur , ire et tristrece .
Et je en ai certes grant leece Et toz en sui je liez , par m'ame , Quant tout bruï l'a Nostre Dame : Mon corage bien en essiau .
Sa fiertre li mist en essiau , Et ele si l'a mis en rost Qu'il n'a rien nule qu'il en rost ; Toz est rostis et graïlliez .
Cui qu'il em poist , j'en sui touz liez .
Tristes , dolanz et esperduz , Par chans , par prez et par herduz Aprés la fiertre va braiant ; Ses chevox ront et va traiant .
La mere Dieu sovent escrie , Merci requiert et merci crie .
Se Nostre Dame vielt , si l'ait , Et , s'elle ne vieut , si le lait , Ne l'en ferai nule autre force .
Mais je sai bien de qu'est or ce , Se merci crie , qu'il l'ara .
Piteuse est tant ne li savra Merci veer s'il la requiert .
Merci trueve , merci conquiert , Ja n'ara fait si grant folie , Cielz qui de cuer merci li crie .
Cis myracles bien moustre au doit Que toz li mondes douter doit La puissant mere au roy puissant .
Laidement se va abuissant Et laidement chiet et chancele , Soit clers , soit lais , soit cil , soit cele , Qui la dame ose correcier Qui d'amender , qui d'adrecier Toz ses tors fais a tel pooir .
A ce miracle puet veoir Qui bien le list ententilment Que cil qui la servent piument Par tout la truevent douce et piue Et par tout ont la Dieu aiue .
Et si repuet mout bien entendre Que ses fix bien la seit desfendre Et qu'en la fin toz ciax confont Qui nule chose li mesfont .
Li fel Englés dont j'ai conté , Por tout l'avoir d'une conté Ne deüst il , foi que doi m'ame , La sainte fiertre Nostre Dame Fors de l'eglise avoir boutee .
Qui me donnast une boutee , Fois que doi Dieu , d'esterlins blanz , Ne la boutasse par tel tanz Del moustier sainte Leocade .
He ! mere Dieu , pucele sade , Dame seur toutes debonaire , Com par fu fel et demalaire Li fel Englés , li fel couez , Quant il a voz , qui tant poez , Osa faire si grant vergoingne ! Deuz des aumosnes de Borgoingne , Voir , se g'i fusse , li donasse Plus volentiers que ne mengasse .
Waitié l'eüsse et espïé Tant que de pugno impie Li livrasse tel livroison Qu'il ne covast ja mais oison .
En Engleterre , c'est la somme , A maint bon clerc et maint prodomrne Et qui mout aimment Nostre Dame , Mais li doiens , foi que doi m'ame , Ce m'est avis petit l'eut chiere Quant il li fist si laide chiere .
Bien s'en venja , je l'en merci : Mout viguereuse fu ici .
Li miracles si tres grans fu Del grant dragon et dou grant fu , Si horribles , si merveilleuz C'on en parla en mout de lieuz , Et toute en fu espoentee Et Engleterre et la contree .
Ainc puis la fiertre en liu n'ala , Par deça mer ne par dela , Qu'ele n'i fust si festoïe Qu'il sambloit bien mainte foïe Que dou ciel i fust Nostre Dame Descendue en cors et en ame .
Del grant aport qu'en aporterent En peu de tanz mout avancierent La bele eglise de Loon Maistre Bueve et si compaingnon .
Et loing et pres li rois de gloire Tant bel miracle a ce tempoire Fist por la fiertre de Loon C'un mout biau livre en escrist on Au tanz l'evesque Bertemil .
Treize anz tout droit et cent et mil Lors eut en l'Incarnatïon .
Bien est desvez certes li hom Et fors del senz est bien la fame Qui n'onneure et sert Nostre Dame , Por cui Diex fait tante merveille .
Bien noz semont , bien noz esveille Li rois dou ciel , li tres douz pere , De bien amer sa douce mere .
Nos las de clers meesmement Amer devons plus tenrement La mere Dieu ne font li lai .
Amons , amons sanz nul delai La sainte virge pure et monde .
Laissons por li l'amor dou monde , Qui toz les siens engingne et fausse .
La mere Dieu n'est mie fausse ; Vraie est s'amours , bonne et faitice .
Mais trop par est boulengeïce L'amours del siecle et trop est vainne .
Siecles fait bien de fleur d'avainne As nonsachanz et as aviules Bons chanetiax et bonnes niules ; Pain d'orge vent pour pain a broie .
Qui bien le siecle enpoingne et broie Et bien l'essaie et bien le taste Mout le trueve de povre paste .
Pain d'orge vent pour pain moflet .
Por buignart tieng et pour choflet Celui qui rien a lui achate , Car trop i a guile et barate .
Toz li siecles est boulengiers , Truillierres , faus et losengiers , Mais ma dame sainte Marie Rienz ne seit de boulengerie , En li n'a se plainne oevre non .
La sade virge au sade non Donne a toz ciauz le pain de vie Qui l'ont amee et bien servie .
Toute est entiere et toute est vraie .
Mais siecles est si plains d'ivraie , Si endormans , si plains de guile Que toz les siens endort et guile Et au besoing adés leur ment .
Mais tant par aimme vraiement La mere Dieu toz cialz qui l'aimment , Qui la prïent , qui la reclaimment Qu'adés leur est par verité Escus en toute adversité .
En ce miracle bien trueve on Comment aida maistre Buevon Quant assaillis fu en la mer .
Si tost com la volt reclamer , Des ullages le delivra Et si bon vent luez li livra Qui le conduist par grant deport Et arriva a seür port .
A li amer qui se duira , A seür port le conduira .
Aviulles est bien et esduis De li amer qui bien n'est duis .
Qui s'ame vielt a Dieu condire D'amer sa mere se doit duire .
Au port del ciel nage et conduit Ciax qui de li amer sont duit .
Sa grans douceurs si bien noz duie Qu'au port del ciel toz noz conduie .
Amen Dou gïuis qui reçut l'ymage Dieu en wages Tant truis escrit , foi que doi m'ame , Des doz miracles Nostre Dame Que je ne sai les quelz choisir Ne je n'ai pas si grant loisir Que je les pregne toz affait , Ainz faz ausi comme cil fait Qui les fleurs quiert aval la pree Qui toute est vers et enflouree Et qui tant voit de fleurs diverses - Vermeilles , indes , jaunes , perses - Et par derriere et par devant Ne seit les queles cueille avant .
Autel vos di , par sainte Gemme , Des hauz myracles Nostre Dame : Truiz tant toz en sui esbahis Et , puis que jes ai envaïs , Retraire encor aucun en vuel , Mais ce n'iert pas de fuel en fuel , Tout en ordre ne tout affait , Car je n'aroye ja mais fait .
En escrit truis par verité Qu'en Byssance la grant cité Ot un borjois ça en arriere Qui Nostre Dame avoit mout chiere .
Riches estoit et de grant non .
Pour pris avoir et por renon , Pour son affaire plus estendre , Si largement prist a despendre Qu'en peu de tanz si mal joua Son grant avoir tout aloua Et ses affaires a ce vint Sa terre vendre li convint .
Tant par estoit riches de cuer C'onques povrece a nesun fuer Aver nel peut faire ne chiche , Mais chiere adez fist noble et riche Et emprunta de plus en plus Et ça et la et sus et jus .
Ainc de povrece n'eut peür Tant com trouver peut presteür , Mais en la fin tuit li recrurent Tuit si ami quant aperçurent Qu'en povreté trop s'entaioit Et qu'a nului rien ne paioit , Car qui emprunte et rien ne paie Et ses deteürs [ l .
deteurs ] de rien n'apaie Tost a perdue sa creance S'il estoit ore roys de France .
Li bons borjois mout est plains d'yre ; Ne seit que faire ne que dire Quant ses deteürs [ l .
deteurs ] voit qu'il l'assaillent Et si ami dou tout li faillent .
Mout a doleur , mout a destrece Et mout a honte , ire et tristrece Quant ne puet mais as mains tenir Dont puist largece maintenir Ne dont as povres puist bien faire .
Tant com il fu de haut affaire Et tant com ot or et argent , Mout fu larges a povre gent , Mais vers lui a si grant rancune Encarchie dame Fortune Et tant li fait honte et anui N'a que donner n'a lui n'autrui Ne s'acointance n'a nus chiere , Ainz li torne chascuns la chiere .
Ne seit li las borjois qu'il face , Car nes cil li tornent la face Et cil le gabent tout affait A cui il a plus de bien fait .
Tiex est li siecles tout sanz doute : Si tost con Fortune jus boute Aucun preudomme de sa roue , Nes cil le boutent en la boue Et plus le tienent vil c'un chien A cui il a plus fait de bien Et cil le gabent et despisent Qui en s'onneur l'aimment et prisent .
La lettre maldit , c'est la some , Celui qui a fiance en home , Car fois si corte est et si rere Que li enfant faillent au pere , Et a la mere faut la fille .
Fauz est qui pour autrui s'escille , Car , puis qu'il vient a l'escillier , Chascunz li dit : « Allez billier ! » Quant li borjois se voit despire , Qui si avant et qui si sire Si longuement esté avoit , Et qu'en la vile mais n'avoit Parent n'ami , ce veoit bien , Qui le prisast ne qu'un vil chien , Ne seit que dire ne que faire Ne conseil metre en son affaire .
Par ce que Diex le volt , espoir , Tout ausi com par desespoir , Alez s'en est ireement Chiez un gïu isnelement , Le plus riche de la cité .
« Gïus , fait il , par verité , Toutes mes filles , tuit mi fil , Tout mi ami et trestout cil Qu'en cest monde ai plus de bien fait Failli me sont trestout affait .
De mon avoir sui decheüz .
Fauz ai esté et durfeüz Quant je pour cialz despendu l'ai Qui or me faillent , cler et lai .
Marcheanz sui de grant savoir : Se me prestes de ton avoir , Si bien le cuit monteplïer Ja mais ne cuit autrui prïer Et si a comble le raras Que toz jors mais gre m'en saras .
- Pour ce qu'as si larges esté , Fait li gïus , tout apresté T'ai maintenant mout grant avoir Se wage ou plege en puis avoir .
» Cil li respont : « Bialz doz amis , Si m'ont dou tout arriere mis Tuit mi parent , tuit mi ami Que nule cure n'ont de mi , Et nequedent jes ai toz faiz Par ma largece et par mes faiz .
Plege n'aroie de nului , Parent n'ami n'ai je nul ui .
Plege ne respondant n'aroye , Ja tant pener ne m'en saroye , Ne je n'ai voir wage ne nant , Mais je te jurrai maintenant Seur ma foy et seur ma creance Que tout a jor sanz detriance Raras ton prest et ton avoir .
- Ensi ne puez tu rien avoir , Fait li gïuz , car j'ai doutance Ne fallisses de convenance .
- Biaux doz amis , fait il , et puis Que nant ne plege avoir ne puis , Pren ent em plege , je t'en proy , Mon creator en cui je croy : C'est Jhesu Cris , li roys des cielz , Li roys des roys , li diex des diex .
Se tu tout ton avoir ne ras A tel jor com tu nommeras , Seur Dieu te jur , gïus , bialz frere , Et seur sa douce chiere mere Que tes vilains et tes sers iere En tel guise et en tel maniere Que tes sers iere de ma teste Et tout ausi com une beste Vendre me porras au marchié .
En tant ai mout le col charcié .
» Li gïus , qui en son corage Couvoite et vielt mout le servage , Riant respont : « Je ne croy mie Que Jhesu Cris , li fiex Marie , Que clofichierent en un fust Nostre ancisseur , soit Diex ne fust , Mais , pour ce qu'il fu si sainz hom Et prophetes de si grant non , Se tu le mes em plegerie Que tu mes sers toute ta vie Seras se fauz de convenance , Je le penrai sanz demourance .
- Mout as bien dit , fait il , par m'ame .
Alonz au moustier Nostre Dame , La glorïeuse mere Dieu .
» Maint crestïen et maint ebriu Avec aus mainnent a l'eglyse .
Leur convenance , leur devise Assez oïrent clerc et lai .
Li las borjois sanz nul delai Devant l'ymage s'agenoille ; De chaudes larmes leve et moille Et arrouse toute sa face .
Pour povreté , qui le dechace , Ne seit li las qu'il puisse faire , Mais sour Dieu met tout son affaire .
A sa tres precïeuse mere Plourant prie que de misere Le daint jeter et de servage .
Mout se redoute en son corage .
Quant aoree a Nostre Dame , Em piez saut sus et dit : « Par m'ame , Amis gïus , vois ci bon gage : Par cest enfant , par ceste ymage Te doing em plege Jhesu Crist .
Il me cria et il me fist Et il me plege cest avoir .
Si bon plege n'en puez avoir , Si m'aït Diex wi et demain .
» La main de l'enfant en la main Dou gïu met , sanz delaiance La plegerie li fiance .
Adont se rest agenoilliez ; Piteusement a ielz moilliez En haut a dit , oiant auz toz : « Biax sire Diex , qui piuz et doz Et puissanz iez seur toute chose , Je te depri a la parclose , A jointes mainz , biax tres doz pere , Par les preces ta douce mere Que s'il avient par aucun cas Qu'a jor rendre ne puisse pas Cest avoir ci , que tant estendes Ta largece que tu le rendes Et acuites sanz delaiance Ta plegerie et ta fiance .
S'un tot seul jor en trespassoye , Ses sers de ma teste seroye Tant com vivrai , tout mon aage .
Seur sainz le jur et seur t'ymage .
» Atant saut sus face esploree , Et li gïuz sanz demoree Baillier li fait un grant avoir .
Cielz qui volra de son savoir D'or en avant a droit user Nul talent n'a mais de muser .
Trop a musé , bien l'en sovient .
Eschaudez est , chaude iaue crient .
Bien seit et voit a escïent Que mout est vielz qui n'a nïent .
Au bon borjois , cui Diex consaut , Li cuers halete , vole et saut .
Quant de l'avoir est en saisine , Une nef charche en la marine De diversse marcheandise .
A Dieu , ou s'esperance a mise - De ce fait il mout grant savoir - Comande lui et son avoir .
Par mer s'en va , voile levee .
Par mainte diverse contree Marcheande li marcheans .
Eüreus est tant et cheanz Que de povrece est respassez Ainz que li anz soit toz passez .
Diex son avoir li monteploye En toz les lius ou il l'employe .
Et , quant il voit que mout est riches , De son avoir n'est mie chiches , Ainz en depart assez et done Pour Dieu , qui toz les biens foissone .
En peu de tanz riches devient Et d'un avoir a autre vient Et d'une nef une autre aquiert .
Tant monteploie et tant conquiert Tant a d'avoir n'en seit le conte , Ce dit la lettre qui le conte .
Pour gaïgnier et pour aquerre Se va par mainte estrange terre .
Li uns jors va , li autres vient : Dou termine ne li souvient Qu'au gïu doit rendre l'avoir , Qui mout engrant ert de l'avoir .
Tant a alé li tanz avant Souvenu ne l'en est devant Qu'il n'i a mais c'un tout seul jor .
Seur mer , ou il ert assejor , Par aventure l'en souvint , Mais a pasmer luez le convint Qu'en cuer li vint et en memoyre .
« Ha ! douce mere au roy de gloire , Pucele douce , debonaire , Cis las , fait il , que porra faire ? » Si grant tristrece en lui s'enbat Ses poins detuert , son pis debat , Les denz estraint et les denz serre Et gist pasmés grant piece a terre .
Si serjant vienent et akeurent , Tout entor lui crïent et pleurent , Car tres bien cuident tout sanz doute Q'au cuer li soit mors prise ou goute .
Mout ont grant duel et grant contraire , Car un seul mot n'en püent traire .
A grant douleur et a grant painne Sentent en lui pous ne alainne .
Quant il revint de pasmoyssonz , Estendus s'est en orissonz Et longuement pleure et souspire .
Tant est dolanz ne seit que dire .
« He ! las ! fait il , las mescheanz ! Com ai esté folz marcheanz , Com laidement m'est mescheü , Com m'ont dyable deceü , Com m'ont li dyable assoté Quant je le jor n'ai mielz noté Et en mon cuer parfont escrit Dont em plege mis Jhesu Crist Et sa tres douce mere chiere .
Las ! bien doy faire mate chiere , Le cuer avoir et triste et mest Quant jor et nuit menbré ne m'est Dou grant avoir sorre et paier Qui or me fait tant esmaier .
Esmaier ? Las ! en'ai je droit ? S'unz oisialz voloit orendroit , Ne seroit il pas a Byssante En trente jors , non en quarante .
Las ! las ! cheüz sui en servage .
Bien ai honni tout mon lingnage .
Mon grant avoir mout petit pris Quant ainsi sui lacié et pris .
» Li bons borjois mout se demente ; Assez soupire , assez lamente .
Et , quant il s'est tant dementez , Tant complains et tant tormentez Si com li Sainz Espirs l'esprent , Hardiement son cuer reprent Et dit : « Que vois je lamentant ? Reconforter me doy en tant Que pour moy mis celui em plege Qui pooir a de tout , et ge Sour son pooir dou tout le met .
Seur lui plus ne m'en entremet : Je doy l'avoir et il le pait , Par sa douceur ensi m'apait .
Je doy l'avoir rendre demain Et je l'avoir tout en sa main Encor anuit tout li metrai .
Ja puis ne m'en entremetrai : Bien en conviegne a son pooir , Autre conseil n'i puis veoir .
Tant par i voi grant le meschief Nus n'en venroit sanz lui a chief .
Pleges en est , bien m'en acuit .
Faire n'en puis ore autre acuit .
» Un fort escring sanz plus atendre Fait li borjois maintenant prendre .
Enserrer fait dedenz l'avoir Qu'au gïu doit faire ravoir .
Sanz nul respit a l'endemain En mer le boute de sa main Et em plorant l'a commandé Au grant seignor et au grant Dé Qui tout le monde a en sa garde , Qui terre et mer gouverne et garde .
Cielz qui tant est de haut affaire Que nule rienz qu'il weille faire Griez ne li est , fors ne pesanz L'escring qui vaut mout de besanz Toute nuit a si gouverné Plus de mil liuez l'a mené Ançois que l'aube soit crevee .
Droit a Byssance a l'ajornee Ariva li escrinz et vint .
Si com Dieu pleut , ensi avint Que sour la mer estoit mananz Li gïus riches et mannanz Qui cel avoir avoit presté .
Uns sienz vallés en un esté Levez se fu bien matinet ; Pres de la rive l'escringnet Voit , qui ja est prez arivez .
En la mer saut toz abrievez .
Penre le cuide , mais il faut , Car li escrinz plunge et tressaut Quant il a lui sachier le cuide .
De l'avoir est en grant estuide , Mais il ne seit tant la main tendre Que li escrins le veille atendre , Ainz samble bien que dire doye : « Ne sui pas tienz , fui ! va ta voye .
» A son signor en vient tantost , Seur la rive l'amainne tost , Et li escrinz tous abrievez Droit a ses piez est arivez , Et est avis qu'il doye dire : « Recevez moy , gïus , bialz sire .
Diex le borjois a vos acuite , D'or en avant soit cuite cuite .
» Li gïus luez dedenz sa porte Plus tost qu'il peut l'escring emporte .
Quant widié l'a dou grant avoir , Pour ce c'on n'en puist rien savoir , As piez le muce de son lit .
Ou livre truve qui le list Que mout aprés ne tarda pas Que li borjois , qui maint trespas Et maint terre eut trespassee , A Byssance mainte navee Ramena de mainte richece .
Grant joie en ont et grant leece Et si amy et si acointe .
Mout est la feste bele et cointe Que de lui font par la cité .
De joie sont tuit escité , Et feste en font clerc et lai .
Li gïus tost et sanz delai , Quant dou borjois la joie entent , Cele part va , plus n'i atent .
Mout bel l'arainsne et aparole ; Dite li a mainte parole Ainz que parlé ait de l'avoir , Qu'encor volra , s'il puet , avoir .
Quant assez ont godé et ris , En riant l'a par la main pris , Le chief crolla et dist li en : « Vrai crestïen ! vrai crestïen ! » Li borjois commence a sousrrire , Puis li a dit : « Que vielt ce a dire ? - C'est a dire que par ma loy Je te prestai plus d'un jaloy De mes deniers , de mon avoir , Qu'a un termine deu ravoir , Dont trespassee as ta fiance .
Et se fu telz la convenance : S'un tout seul jor en trespassoyes , Qu'a toz jors mais mes sers seroies .
Se tu de ce point te varies , Je ne pris mie deus blaries Toy ne ta foi ne ta creance .
» Cielz qui en Dieu a s'esperance Au gïu dit : « Ne te doi rien .
Quanque te dui t'ai paié bien .
» Dit li gïus , qui mout ert sages : « Dou prest ai assez tesmoingnages , Mais n'en as nul dou paiement .
» Ici n'a point d'esmaiement : « Assez , fait il , avrai moustrance De paiement et de quitance .
Tout me fesisses le sanc bege Se je n'eüsse si bon plege .
Se tu venir vielz a l'eglyse Ou fu la plegerie prise , Mout bien te mousterai , ce cuit , Tesmoignage de mon acuit .
» A l'eglyse s'en vont ensamble , Et tant des autres , ce me samble , Que toute en est plainne l'eglyse .
Li borjois , qui fichie et mise En Dieu eut toute s'esperance Et qui mout fu fers en creance , A jointes mains mout humelement Couchiez s'est sour le pavement Devant l'ymage Nostre Dame .
De tout son cuer , de toute s'ame En souspirant li quiert et proye Que son doz fil deprit qu'il l'oie .
Adont s'escrie a mout hauz criz Et si a dit : « Roys Jhesu Cris , Si voir com iez li vrais fiex Dieu , Tesmoingne moy vers cest ebrieu La verité si com ele est .
Vrais Diex , vrais Diex , di de cest prest , Pour essaucier toy et ton non , Se j'acuitiez m'en sui ou non .
» Tout mot a mot respont l'ymage : « Vers lui te port bon tesmongnage Qu'a jor li as paié mout bien Quanque tu as eü dou sien .
A ces ensaignes c'est la finz Qu'encor muciez est li escrins Desoz son lit , ou prist l'avoir Que je pour toy li fis avoir .
» Quant li gïus oit la merveille , Si s'esbahist , si s'esmerveille Ne seit qu'il die ne qu'il face .
Par le plaisir et par la grace Dou Saint Espir ce jor meesme Crestïenté prist et baptesme , Et mout fu puis fers en creance .
Chasqu'an par fine acoustumance , Pour ramenbrer ceste merveille , Grans caroles font et grant veille , Grant feste et grant sollempnité En Byssance , la grant cité Que Coustantins , qui cuer eut noble , Apela puis Coustantinoble .
Cilz myracles bien noz descuevre En quel guise bone fois wevre .
Savoir devomes sanz doutance Se li borjois bone esperance Et bone foy en Dieu n'eüst , Ja nus a ce ne l'esmeüst Qu'en mer jetast si grant avoir , Car nel cuidast ja mais ravoir Ne ne cuidast en nul endroit Que Diex le conduisist si droit .
La douce mere au roy de gloyre , Qui doucement en son mymoire Avoit adez , tost l'eut jeté , Quant il li plot , de povreté .
Quant il li pleut , tost l'eut remis Au desuz de toz ses amis .
Et , luez qu'il reut plainnes les mains , Telz ses cousinz se fist germains Qui nes ou quint ne li ert mie .
He ! Diex ! denree ne demie En tout le monde n'a de foy .
Cil qui s'i fie est fauz par foy .
Qui nïent n'a n'a vrai ami - Nes un tout seul , non voir demi .
Qui raconter oit ce myracle Entendre i puet , par saint Romacle , Que qui pour Dieu le sien desploie Bien le marie et bien l'enploie .
Diex paie adés si riches solz Pour un denier rent il cent solz .
Mais par le nes souvent se prent Qui por le siecle trop despent .
Qui por le monde trop aloe Si povrement le paie et loe Que , lués c'un pou se frote au lange , Le dos li torne , si l'estrange .
Le bourjois don vos ai retrait , Lués que le sien eut tot forstrait Et por parenz et por amis Arriere l'ot tost chascuns mis .
Pieç'a c'om dit : « Parent , parent , Dolant celui qui n'a nïent .
» Bien chaitis est , bien deceüs , Soz , estapez et durfeüz Qui pour le siecle se despoille .
Siecles ne prise un oef de poille Homme puis qu'il est despoilliez .
Puis qu'un peu est agenoilliez , Chascuns le parboute en la boe Et se li fait chascuns la moe .
S'il estoit roys ou empereres , Si seroit il nes de ses freres Gabez , despis et viutoyés Puis q'un petit fust destoyés .
De tout le mont est avilliez Hom luez q'un peu est espilliez .
N'est durfeüs trop n'ait d'amis Si tost com Fortune l'a mis Et encroé sur sa roële ; Mais , lués qu'il trebuche et roële , Chascuns le lait glacier aval .
Lués que li hons chiet dou cheval , Chascuns le lait , nus n'en a cure , Chascuns le tient pour burelure .
N'a recouvrier n'a celz n'a ces , Car pauper ubique jaces .
Li povres hom est en toz lieus Esgarez , maz , povres et vieuz .
Li povres hom ne jor ne nuit N'iert ja en lieu ou tost n'ennuit .
Li povres hom est en toz liuz Ausi venus com uns gris leuz .
Puis que li hom pert son avoir , Ses amis pert et son savoir .
S'ausi bons clers estoit com Tulles , Si diroit on qu'il est entulles Ydiotes et cerlouainz .
Povres hom a mout d'antouainz Pour entrer en maleürté : Ne vient en liu ou n'ait durté ; Petit trueve qui bien li face .
Cil que norris a de fouace Bien li refusent de leur tourte .
Chascuns li dit : « Fui toi ! tour te ! Puis qu'en ta bourse fonz tenve a , Esbanoyer au vent t'en va ! » Pour ce di je , par Nostre Dame , Que bien est folz , soit honz , soit fame , Qui pour le mont servir a gre Descent et chiet de haut degré Et pour le los dou siecle avoir Puer rue et jete son avoir , Car , puis q'un peu li piez li glace , Siecle trueve plus froit que glace .
Quant de l'avoir est jus glaciez , Toz trueve frois et englaciez Et ses parens et ses amis .
Quant ses avoirs li est remis , Tuit si ami luez li remetent Et en oubli trestout le metent .
Le cors heit siecles et Diex l'ame , Mais , foi que doy la bele dame , Cielz qui pour Dieu le sien depart Toz tanz en a la milleur part , Et , se li cors en apovroye , Riche en est l'ame toute voye .
Plus en donne , plus l'en remaint .
En paradys , la ou Diex maint , Sera s'ame sanz fin mananz ; Lors ert mout biax ses remananz .
Siecles ne rent nul guerredon , Mais de Dieu viennent li grant don .
A celui fait mout bon doner Qui toz donz seit guerredoner .
Au borjois bien guerredona Ce qu'as povres pour lui dona , Mais siecles rien ne guerredone .
Pour c'est trop fauz qui trop li done .
De deus freres , Perron et Estene Qui bons livraires vielt cherchier Et les bons livres reverchier Mout i trueve de telz merveilles , Quant eles viennent as oreilles De cialz qui la lettre n'entendent , Qui a la fois mout s'en amendent Et plus en criement Dieu et doutent .
Mais je voi mout de cialz qui boutent En terre leur senz et repounent Et nul gaaing a Dieu ne donent N'a Dieu ne rendent nul conquest De son chatel ne de son prest .
Saichent de voir qu'uns jors venra Que raison rendre en convenra .
Rende chascuns , il n'i a tel , Montes a Dieu de son chatel .
Qui vielt a Dieu les montes rendre De son chatel , par tout despendre Doit le senz qu'il li a chargié Et s'en doit faire grant marchié ; Quar , quant plus la loue et desploye , Tant croist il plus et monteploie , Et , s'il le çoile et s'il l'asamble , Il le se tolt et il le s'emble .
S'a ce n'a torné son affaire Qui seit nul bien dire ne faire Qu'a Dieu rende le guerredon Et de sa grace et de son don , Trop est nïenz , ce m'est avis , Et autant mors vaurroit com vis .
A Dieu sa grace guerredone Et croist et double sa corone Qui pense a dire et a retraire Aucune chose dont atraire Puist a bien faire et home et fame Et dont sauver puist aucune ame .
Un myracle veil raconter Pour esbaubir cialz et donter Qui sainz et saintes ne redoutent .
Ou feu d'enfer par ce se boutent .
Jadis , ce truis , furent a Rome Dui frere , dui mout vaillant home .
Li ainsnez Pieres avoit non .
Riches clers ert et de grant non , Arcedyacres de Saint Pierre .
N'iert tribouleres ne lechiere , Ainz estoit mout de haute vie Si com la lettre certefie .
En s'eglyse fist mout de bien , Mais avers ert seur toute rien .
Li autres non Estenes ot .
En la cité a son tanz n'ot Dou senz dou siecle plus sage home .
Les jugemens rendoit de Rome .
Mout estoit plains de grant savoir , Mais par service et par avoir Assez souvent se mesfaisoit Et souvent tort de droit faisoit .
Mains jugemens faisoit pervers ; En tort prenoit et en travers , Et sus et jus , sanz nul relais As clers , as moignes et as lais Si com provost qui tout acrappent , Qui tout vendengent , qui tout crappent , Qui Dieu ne doutent ne resoignent Ne de leur ames point ne soignent .
Maintes genz ont mal atornees .
Mauffé feront mout granz fornees De leur ames , si com je cuit ; Ou feu d'enfer seront tout cuit .
Assez faisoit de desraisonz .
Saint Lorent toli trois maisonz Par un barat grant et soutil , Et sainte Agnez un grant cortil .
Et nonpourquant seur toute rien Amoit saint Pri et servoit bien , Et aüsez en ce s'estoit Que sa feste chasqu'an festoit Et faisoit faire son servise Mout hautement en une eglyse De toz les clers qu'avoir pooit , Et puis aprés ses asseoit A hautes tables et a grandes .
Mout lor donnoit de grans viandes Grans escüeles et huvees ; Viande avoient a cuvees .
Et toz les povres ensement Asseoit il si hautement Que , quant venoit au departir , Tuit mercïoient le martyr Et mout prïoient pour celui Qui leur faisoit tanz biens por lui .
Si com Dieu pleut , un jor avint Que ses freres a sa fin vint , Qui non avoit de mout preudome .
En purgatoyre , c'est la some , Menez en fu pour les mesfais Qu'en sa vie eut ouvrés et fais .
Gaires aprés ne demoura Que mors ocist et acora Ce grant signor , ce grant provost .
Pour jugement oïr tantost De ce que fait eut en sa vie , Devant Dieu fu s'ame ravie , Et , luez que sainz Lorens la voit , A cui les trois maisonz avoit Toluez par guille et par plait , Iree chiere mout li fait .
Mautalentis et d'ire espris , L'a sainz Lorens par le bras pris Et si estraint l'a par trois fois Qu'angoisseus est tant et destroys Conter ne le vos sai ne dire .
Et sainte Agnez par autel ire Regardé l'a tout en travers Com s'enportast tout son travers .
Nes les virges toutes ensamble , Ce dit la lettre , ce me samble , Pour sainte Agnez , que mout ont chiere , A ce provost font laide chiere .
Li vrais jugieres qui ne ment Tost en a dit le jugement : « Pour ce , fait il , que choses maintes A sainz tolues et a saintes , Pour faus jugemens qu'il a fais Et pour ce que tant s'est mesfais Que maint home a desireté Et que vendue a verité Si com Judas , qui me vendi , Le jugement en fas et di Que dampnez soit avec Judas .
» Aprés ces moz isnelespas Vers enfer est menee tost L'ame de ce dolant provost .
Mais sainz Pris prie saint Lorent Et sainte Agnez leur mautalent Pour s'amor pardoignent celui Qui tel fiance avoit en lui , Et si font il mout doucement .
Sainz Pris aprés mout humlement , Jointes mains , prie Nostre Dame Son doz fil deprit pour cele ame .
« Biax fiux , fait ele , pour saint Pri , Qui mout m'en prie , vos en pri .
- Douce mere , pour vo prïere Doz et propices , fait il , ere .
Repraingne tost l'ame son cors .
Au jor trentisme risse fors , Quant confez iert et repantanz Des grans pechiez dont a fais tanz .
Lors sera sauz pour vo prïere , Bele tres douce mere chiere .
» Quequ'en enfer en l'ardant flame De ce provost en aloit l'ame , De loinz oï vois mout piteuse , Mout lamentant , mout dolereuse Entre les autres qui gemissent Et leur mesfais espeneïssent .
Perron son frere a conneü .
« Frere ! frere ! fait il , eü ! Qui cuidast or que ci fuissiez Et si granz painnes sousfrissiez ? On vos tenoit par toute Romme , Biaus tres doz frere , a si preudomme .
- Frere , fait il , pour ce ci sui Que trop avers au siecle fui .
- Frere , fait il , pour Dieu merci , Isterés vos ja mais de ci ? - Oïl , fait il , par tans , biaus frere , Se Dieu plaist et sa douce mere , Car souspris fui de couvoytise .
Toutevoies , vers Sainte Eglyse Fui mout devoz et mout i fis De bien et assez i aquis .
Se l'apostoiles , mes bons sire , Et si chardonal welent dire Une messe pour moy sanz plus , Li piteus Sires de lassus Par les prïeres Nostre Dame Me jetera de ceste flamme Et toz serai tantost delivres .
» Luez a ce mot , ce dist li livres , Cils las provoz chiet en enfer , En un puis de broces de fer Avironné de toutes pars .
De grans dragons , de grans lupars , De grans serpens a grans eschardes , De grans wivres , de grans laisardes , De mil especes de vermine Ert plains li puis et la santine .
N'est nus qui vos seüst retraire La paissïon ne le contraire , La grant tristece , la grant ire , La grant doleur ne le martire Ne les tormens grans et divers Que Judas , li lerres parvers , Et pluisour autre traïteur Sousfroient en cele pueur .
En cel ort puis , en cel ort goffre , En feu ardant , en puant souffre Bruï estoient sanz sejor .
Vint fois ou trente chascun jor Estoient tuit ars et noié , Aprés restoient tournoié Seur grans roes ardans de fer .
Par touz les ors putiax d'enfer Souvent restoient tuit plungié .
La erent mors et derungié De culuevres , de boteriaux .
Il n'est routiers ne coteriaux Qui ce ne doye redouter .
Anuis seroit nes d'escouter La tres grant tribulatïon , Les cris et l'ululacïon , Les pleurs , les croisseïz de denz Et la douleur de la dedenz .
Ne le sai dire ne ne puis .
De cel ort goffre , de ce puis Maintenant rest issue l'ame Par la prïere Nostre Dame .
Devant li vient luez et repaire .
La douce dame debonnaire Lors li commande et lors li dit Son cors repraingne sanz respit , Tout quanqu'il a de l'autrui rende , Gart qu'a Dieu face tele amende Es trente jors qu'il a d'espace S'amor avoir puist et sa grace , Et gart tant peu con iert en vie Que chascun jor une foiz die Beati inmaculati .
Li esperites tout ainsi Isnelement son cors ra pris .
Bien a veü , bien a apris Que de leur ames grant peür Doivent avoir tuit traiteür , Tuit plaideür , tuit decretiste , Tuit advocast et tuit legiste Et trestout cil qui pour avoir De voir font fauz et de fauz voir .
Et se ra bien aparceü Que bien sont sot et deceü Et bien leur ames cil affolent Qui rienz a saint n'a sainte tolent .
A l'apostoyle et au clergé Comment d'enfer l'a desfengié La mere Dieu conte et retrait .
Aprez leur conte tout a trait Comment il a Perron , son frere , Veü a duel et a mysere , Mais s'ame sauve iert toutevoye Se l'apostoyles pour lui proye .
Quanque a veü sanz contredit Tout em plorant lor conte et dit .
A l'apostoyle son bras mostre , Qui bien ensaingne et bien demostre La vertu Dieu et le pooir .
Bien a son bras puet on veoir Que mout par est sainz Lorenz fors : Par tel vertu , par tel esfors Et par tel ire l'enpungna Le bras perdu et le poing a .
Le bras de l'ame si estraint Qu'il nes celui dou cors destraint Si durement , si com Dieu pleut , Qu'il onques puis movoir nel peut .
Si noir , si taint l'a et si pers N'i a que les os et les ners ; Jusqu'as espaules l'a tout sec .
Chascunz en a pitié et pec ; Nes l'apostoiles en souspire .
Em plorant cil lor prent a dire : « A ce sachiez sanz contredit Qu'il est toz voirs quanque j'ai dit Qu'au jor trentisme m'en rirai Et de cest siecle partirai .
N'ai plus d'espace ne de terme .
» Maint souspir font et mainte larme , De pitié pleurent clerc et lai .
Confessez est sanz nul delai Et si s'espurge et si s'espure Que conscïence a nete et pure .
Tout maintenant rent et restore Quanqu'a d'autrui et plus encore .
Grans biens et grans aumosnes fait .
Quant acompli eut et parfait Le termine qu'il avoit dit , L'ame rendi et l'esperit .
En paradys en ala l'ame Par la priere Nostre Dame Et par les preces de saint Pri .
Or entendez , je vos em pri , Com est desvez et plains de rage , Com est engranz de son damage Cil qui sainte ne saint gerroye .
Qui de terre nes une roye Leur tolt ne rien grant ne petite De paradys se deserite .
Qui deserite un saint en terre Vers tous les sainz dou ciel prent gerre , Vers Dieu et vers sa douce mere .
Mais cil buer fu nez , par saint Pere , Qui les aimme , sert et honeure , Car il li rendent en une eure Plus qu'en cent anz n'a por aus fait .
Bien garist cil s'ame et refait Qui aucun saint puet tant servir Qu'il puet s'aïe deservir .
Qui bien les sert , honeure et aimme Sache pour voir , s'il les reclaimme , Qu'au besoing pas ne li fauront ; En un seul jor plus li vauront Que toz li mons ne porroit faire .
Mais pluiseur sont de tel affaire - Meesmement tout li plus riche - Qui plus sont fol que fole briche , Car sainz et saintes adez nuisent Et toz leurs biens leur amenuisent Et retaillent et soir et main .
Mais a la fin tout main a main Ou puis d'enfer droit en iront .
Sanz finement la gemiront , Car il ne font en ceste vie Rienz dont leur sorde nule aïe .
Sainte ne saint n'ont en mymoyre Qui por auz prit au roy de gloyre .
A son preu faire petit voit Qui en cest mont ne se pourvoit De faire ou ciel aucun ami .
Cil dont j'ai dit , par saint Remi , Qui la feste saint Pri festoit , Pour ce que plaidieres estoit Et qu'il faisoit fauz jugemens , Ou feu d'enfer , es grans tormens Dampnee fust et arse s'ame Se n'en priast sainz Pri la dame Qui roÿne est de tout le mont .
Ja n'enterront lassus amont Ne ne verront le sauveeur Fauz avocat , faus plaideür Qui pour deniers et por metail Leur langues vendent a detail Et pervertissent verité .
Maint povre home ont desireté .
S'uns povres hom au riche plaide , Chascuns soustient le riche et aide .
Maintenant a quatre avocaz , Qui dïent : « Fui ! vilainz locas ! Ne sez que dis ne q'unz noyez .
» Par moz polis aplanoyez Ou sac le boutent a envers .
Par moz soutiux , par moz divers Si li bestornent sa querele Qu'encor li riches le querele .
Maintenant l'ont si adoubé Que C ou A li font dou B Et si le las par tiennent cort De son droit paie amende a cort .
Tant le mainnent par leur savoir Qu'au riche font de lui ravoir La ou ses drois est toz apers , Caus et damages et depers .
Par leur fauvele , par leur jengle Maint preudome ont bouté en l'angle .
Par ce vestu sont et monté Mielz q'unz quens n'est de sa conté ; Mais , par la foy que doy le conte , Devant Dieu ierent au grant conte , Ja n'ierent si aligoté , Et desconfit et destroté .
Saichent , saichent c'unz jors venra Que devant Dieu leur convenra Rendre raisonz de telz affaires .
Adez n'iert pas Gervins maires .
Ne cuident ja li decretiste , Li avocat ne li legistre Ne tuit li autre plaideür Que devant le vrai jugeür Mestier leur ait leur sapïence .
Devant Dieu n'a nus audïence Ne liu fors pure veritez ; Guille , baras ne fausetez Devant Dieu n'ont nule audïence .
Las avocat ! audi ! en ce Que je te di le cuer enfiche : Ne prise pas Diex une affiche Le sens ou touz t'iés enfichiez .
Cil est bons clers et affichiez Plus d'Aristote et de Platon , Si n'avoit pas leü Chaton , Qui de sen sens set Dieu servir Tant que s'amour puist deservir ; Mais cil est fox et nescïens , S'autant savoit com Precïens , Com Oraces ou con Virgiles , Qui tant aprent baraz et guiles Qu'il en pert Dieu , qui est li sens Que tuit devons querre en touz sens .
Cil n'est pas plains de grant savoir Qui painne et coust met a savoir Ce dont Dieu pert et dampne s'ame .
Peu est mais nus , par Nostre Dame , Qui pour le preu de l'ame apreigne : Chascunz son preu heit et desdaingne , Chascuns son preu fuit et esloingne , Chascuns corre vielt a Boloigne Barat et guille tant aprendre Tout puist guiller et tout sousprendre .
Chascuns queurt mais a sen nouauz , Chascuns est maistre Lisouauz , Chascunz avoir vielt en gorree Chape vaire , chape forree Et chapel avoir de bonet .
Ainz que bien saichent leur Donet , A Bolongne s'en vont trotant .
La se vont tant au mal frotant Que , quant il pueent ratroter , Maintez genz font leur doz froter .
Il i aprendent , par saint Gille , Tant de barat et tant de guille Et de quare et d'ergo tant Que tout le mont vont hargotant .
Ferir les puist maus palasins , Car n'est gïus ne sarrazins Que tort vers droit ne soustenissent Mais que leur bourses leur emplissent .
Au jugement quant Diex venra , Mout grant vainjance d'auz penra .
La n'oseront un seul mot dire , La seront plain de duel et d'ire , La paleront d'autre Martin .
Diex palera si fort latin Qu'il en seront tout esgaré .
Tout leur ergo , tout leur quare , Leur fallaces , leur argument Vaillant la keue d'un jument Ne leur vauront en la presence De Dieu , qui est fonz de scïence .
Diex les heit tant , c'est sanz douter , Qu'il nes porroit nes escouter ; Diex ne legistre n'avocat N'escouteroit ne que vo cat .
Li plus sage la seront fol , Car la letre dit , par saint Pol , Que la scïence de cest mont Musardie est lasus amont .
Pour ce qu'au bien point ne s'aploient , Pour leur savoir , que mal emploient , Por verité , qu'il pervertissent , Pour ce que pluseurs genz traïssent , Avec Judas , qui Dieu traï , Ou puant gouffre ou cil chaï , Dont ci devant vos ai retrait , A cros de fer seront tuit trait .
Cil grant provost , cil plaideür , Cil avocat , cil jengleür , Qui que il soient , clerc ou lai , En cel ort puis , en cel ort lai Balencié erent et plungié .
La seront mors et derungié Sanz finement et sanz termine De laisardes et de vermine , De boteriax et de culuevres .
Mar i font or les males oevres , Mar i mainjüent povre gent Et mar leur boulent leur argent ! Plaideür vont le mont boulant .
Il n'est nus hom qui leur boule ant Que maugré sien ne soit bouleres Et plaideriax et tribouleres .
En la chaudiere ou Judas bout Jeté seront trestuit debout .
Pour ce que tout guillent et boulent , En enfer ardent tuit et boulent .
D'un vilain Conter vos veil sanz nul delai Un myracle d'un home lai Ou il a mout a mervillier , Et mout de genz doit esvillier A honourer la clere gemme , La sainte virge , la grant dame , La roÿne , l'empereris Qui sauvez a tant de peris .
Il fu , ce truis , uns laboreres , Uns gaaignieres , uns foeres Qui mout ert lordes et lunages Et mout goez et mout sauvages .
Assez petit de bien savoit .
De terre gaaignable avoit Entor demie charruee .
Si avoit puer sa char ruee Que jors ne le prenoit en lit .
Mout li tornoit a grant delit Quant il pooit de l'autrui terre Quatre royes ou cinc aquerre ; Volentiers bonnes trespassoit .
Nule labeurs ne le lassoit , En tel estoit de lui acroistre .
Tant lourdas vilain , tant encoistre Et tant sotart avoit en lui Que peu amez ert de nului .
De labourer en tel estoit Que povrement festes festoit , Et nonpourquant tant vos en di Ja puis nonne le samedi Ne labourast pour nule painne Et volontiers le dïemainne Ooit la messe et le servise .
Et la lettre qui le devise Dit ja soit ce que mout fust lordes Et qu'ausi fust roydes et gordes Com uns hestoz ou une eschame , Devant l'ymage Nostre Dame S'agenoilloit assez souvent .
Norris n'estoit pas en couvent , Car ne cuit pas , par un apostre , Qu'il seüst nes sa patrenostre ; Mais il avoit tant esploytié Ne sai le tiers ou la moytié Savoit dou salu Nostre Dame , Que li avoit apris sa fame .
C'ert ses pooirs et ses quanquonques , Ce disoit il .
Ne finoit onques : Nes a la keue de l'arere Disoit le salu la Dieu mere Et tout adez par fin usage S'agenoilloit devant s'ymage En toz les lius ou la trouvoit .
Et envers li si se provoit Que , quant mainjoit , n'estoit povre ame , Se pour l'amor de Nostre Dame Dou pain li demandast , por Dieu , Qu'il ne deïst : « Par le cuer bieu ! Tu en aras , n'i fauras mie , Se çaienz a crouste ne mie .
» Ne tarda gaires quant li prist Uns malages qui li sousprist Si qu'a morir luez le convint .
Pour ravir l'ame tost i vint Une grans torbe d'anemis Que dyables i eut tramis .
Par d'autre part angele reviennent .
De toutes pars cele ame tiennent .
Dïent dyable : « N'est pas vostre ! - Si est , font li angele , ele est nostre , Et maugré vostre noz l'arons .
- Se robeürs , vilainz , larons Metez ou ciel , font li dyable , Dont est la Dieu parole fable .
Dites noz , viax , par quel raison Em paradys ara maison Uns sotouars vilains chalevres Qui onques encor de ses levres Un mot seant ne bel ne dist , Bien ne pensa ne bien ne fist ? Enne porront mout dolant estre Chevalier , dames , clerc et prestre , Qui en enfer vont a grans torbes , Se cis vilainz , qui put les torbes , Qui ne seut onques bu ne ba , Em paradys lassus s'en va ? Par quel raison puet estre sauz Vilainz traïtres fel et fauz , Qui bestiaus est plus que beste , Qui bon jor ne garde ne feste , Qui tante bonne a trespassee Et tante terre recouppee ? Par quel raison porra sauz estre Uns vilainz bobelinz champestre Qui ainc ne sot nes Dieu loer , Qui ne fist onques fors hoer Et essartier buissonz et haies , Qui les angoisses et les plaies , Qui geule et langue , ielz et cervele , Rate , pommon , jusier , bouele Juroit de Dieu a chascun mot ? - Taisiez ! taisiez ! trop estes sot , Ce respondent li angele adonques .
Vos savez bien qu'il n'avint onques Ne n'avenra ja a nul fuer Que nus qui bien amast de cuer La douce mere au roy celestre Dampnez ne perdus peüst estre .
Cist l'a selonc sen sens amee , A la fin l'a mout reclamee Et durement fu repentanz .
Plaidier en porrïez cent anz Quant i penrïez nule rien .
Quex fox qu'il fust , vos savez bien Nostre Dame a mout honoree Et s'ymage mout aouree Et saluee jor et nuit .
- Par tout , font il , noz grieve et nuit Cele dame , cele Dieu mere .
N'est mais vilainz , tant soit chimere , Tant sotinas ne tant lunages , S'un peu encline ses ymages , Qu'ele ne die : “ Cis est miens .
” Onques de li ne nos vint biens .
Se ce vilain , ce charruier , Qui ainc ne fist fors leuz huier N'ainc ne sot nes sa patrenostre , Avez ensi , bien est toz vostre .
» Dïent li angele : « Sauve est s'ame , Car le doz salu Nostre Dame Avoit adez entre ses denz Et defors moustier et dedenz .
Nez a la foyz lez son arere Saluant aloit la Dieu mere .
» Li lait maufé , li rechignié Adont ont ris et eschigné .
« C'est , font il , mervillanz merveille Pour ce s'uns vilainz plate oreille Aprent vo dame a salüer , Se noz volra trestoz tüer Se regarder osonz vers s'ame .
De tout le mont vielt estre dame .
Ainz nule dame ne fu telz .
Il est avis qu'ele soit Diex Ou qu'ele ait Dieu en mainbornie .
Nule besoigne n'est fornie Ne terrïenne ne celestre Que toute dame ne veille estre .
Il est avis que tout soit sien : Diex ne dyable n'i ont rien , Ele detient tout a son wez .
Quant cis vilainz aprez ses buez Huchié avoit : “ Hez ! ” ou “ Hari ! ” Lors si disoit : “ Ave Mari , ” He ! com plaisant salu ci a ! Quant il avoit dit gracia , Ainz qu'il venist a plena do , Dis fois disoit ou : “ Hez ! ” ou : “ Ho ! ” N'onques ne seut li vilainz bus Outre le mulieribus N'ainc , bien le puet jurer uns abbes , A droit n'en dit quatre sillabes .
Pour I metoit O , pour A E , Tout en disant : “ Haé ! haé ! ” Dïent li angele : « Tort avez .
Diex est tant doz , bien le savez , Qu'il ne prent garde a nezun fuer Fors a l'entencïon dou cuer .
Diex ausi tost sanz nul delai Comme le clerc entent le lai .
Li lais ne fait mie a gaber Pour ce s'il ne seit sillaber : Puis qu'a bien pense et a bien tent , Comment qu'il die , Diex l'entent .
» Dïent dyable : « C'est merveille ! Telz toute jor rote et verseille Cui Diex ne vielt l'oreille tendre N'un tout seul mot nel vielt entendre .
» Dïent li angele : « Bien puet estre .
Aucuns clers est et aucuns prestre Qui toute jor saumoye et lit Et s'est ses cuers en fol delit Et en fol liu coloye et tent ; Et , quant a ce qu'il dit n'entent , Saichiez que Diex ne l'entent mie Ne ne li chaut de rien qu'il die .
Mais Diex entent luez , c'est la some , La symple fame et le symple home Qui tout son cuer souslieve es cielz Et dit : “ Merci , biaus sire Diex .
” Ceste oroysons est assez grande .
Qui plus ne seit , plus ne demande .
Brieve oroysonz le ciel tresperce .
Telz fuet es chanz ou ere ou herce Qui Dieu prie de mylleur cuer Qu'aucuns moygnes ne fait en cuer Qui tient sautier , livre ou grael .
» Dïent dyable : « Il n'i a el , Toz jors tient Diex ceste riote : Un vilain symple , un ydiote Aimme assez mielz , c'en est la some , Qu'un soutil clerc ne c'un sage home .
Ces folz agrestes , ces senglers , Ces vilains a ces durs sollers Aimme assez mielz que roys ne dus .
Plus mainne Diex ou ciel lassus De vilains a blanches chappetes , De veves fames , de vielletes , De mesiaus , de tors , de croçus , De contrefais et de boçus Qu'il ne face de bele gent .
Li fort , li preu , li bel , li gent , Les beles dames de grant pris Qui traïnant vont vair et gris , Roy , roÿnes , duc et contessez En enfer viennent a granz pressez , Mais ou ciel vont pres tout affait Tort et boçu et contrefait .
Ou ciel va toute la ringaille : Le grain avons et Diex la paille .
» Dïent li angele : « Foles bestes ! Mat et irié et dolant estes De ce que Diex vrais est et justes .
Par vostres orguel en enfer fustes .
Ausi seront la riche gent .
Angele ou ciel fustes bel et gent , Mais luez que vos enorguillistes , Jus trebuchastes et chaïstes .
Les riches genz autel feront : Ou fonz d'enfer trebucheront , Car il n'ont foy ne loyauté .
Pour senz , pour force , pour biauté , Pour hauteces et pour avoir Que Diex leur consent a avoir , Envers lui si s'enorguillissent Qu'en enfer chïent et perissent .
Les povres genz qui nïent n'ont Symple et devot et humele sont .
Jor et nuit Dieu servent et prïent Et li auquant mout le mercïent De la povreté qu'il lor donne .
Et pour ce Diex leur abandonne Plus tost la gloyre de lasus Qu'as roys n'as contessez n'as dus N'as riches gens cui petit chaut Mais c'uns jors viegne et li autre aut ; De touz ses biens gre ne li sevent , Ainz le lesdaingent et destrevent , Que plus leur met entre les mains Tant l'aimment il et prisent mains .
» As angeles dïent li dyable : « Conté avez mout longue fable .
Mielz amons noz assez les ames Des chevaliers , des beles dames Que de vilains ne de povraille , Mais nequedent , comment qu'il aille Qui mont ou ciel ne qui i voyse , Mout noz anuie et mout noz poyse S'en tel maniere noz eschape Cis soz vilains a corte chape , Qui plus est durs et enchalis Que piex de soif ne de palis , Qui plus est soz et bobelins Que li motons , sire Belins .
» Dïent li angele : « Nostre est s'ame .
Li tres doz salus Nostre Dame Lui et autrui a mout valu .
- Ci a , font il , trop mal salu ! Par tout l'ont mais diable apris .
Tout acrochié et trestout pris Avïons bien et enhavé , Quant vint en terre cist ave .
Il n'i a mais vilain sotart , Garce morveuse ne dentart Ne porcheruel ne berbïer Qui ne le weille baubïer .
Tout welent estre clerc et prestre .
A vis diables puist or estre ! Chascuns salue cele dame .
Sen salu arde male flame ! Car se ne fuissent si salu , Ou tai d'enfer et ou palu Entaïes fussent mout d'ames Qui ou ciel sont ore mout dames .
Ses saluz trop noz est enfers : S'il ne fust , toz fust plains enfers , Tant eüst d'ames englouties .
Boire puissent males puties Trestuit cil qui l'aimment et dïent , Car durement noz contralïent .
Trop par noz fu pesme et amere L'eure que fist de li sa mere Li grans sires de la amont .
S'ele ne fust , trestout le mont Eüst enfers ja engorgié .
Quanqu'en cent anz avonz forgié Noz redefait en demie eure .
Par li gemist enfers et pleure , Baaille et est plus familleus Que n'est lyons , waroz ne leuz .
Mout la haonz en noz corages Et mout haomes ses ymages , Dont sus et jus a tant esparses .
Toutes bruïes , toutes arses Fuissent or en un grant brasier .
Ses ymages , si viez chasier Par tout le mont sont si en cors N'est mais chapele ne viez fors Ou il n'en ait ou trois ou quatre .
Male foudre les puist abatre Et mauz torbillons craventer ! Encor porra telz venz venter Qu'a ses moustiers si hurterons Que les paroys trebucherons Seur ses autelz , seur ses ymages ; Ne li poons autres damaiges - Ce poise noz enz es cuers - faire , Car trop par est de haut affaire .
Trop est Diex enfes quant si dame De tout le mont fait une fame .
N'est nus qui ost nes contredire Rien que veille faire ne dire .
Ce vilain ci noz tolt a force , Mais noz raronz de qu'est or ce Tant de vilainz et d'autre gent Que bien vaurra certes l'argent : Bien en arons l'equipollent , Ja ne serons , par saint Pol , lent .
» De mautalent tout eschauffé , Atant s'en partent li maufé .
Li angele ou ciel emportent l'ame Par le plaisir de Nostre Dame .
Cis myracles bien noz aprent Que grant cure de s'ame prent Et bien le regne Dieu desert Qui Nostre Dame honeure et sert .
Si grant bonté au vilain fist Pour son salu , que souvent dist , Que l'ariva a la fenie Au port de salu et de vie , Et pour ce qu'enclinoit s'ymage Et qu'il laissoit tout laborage Adez les samedis puis none .
Mais bien jurer puet une none , Si fait uns moignes , par saint Gile , Que maufé sont vilain de vile .
Adez travaillent , adez bracent ; Desqu'a la nuit hurtent et chacent Asnez , chevax , buez et jumens .
Vilains est si folz estrumens Saichier ne se puet ne retraire De laborer ne de mal traire .
Par saint Symon et par saint Jude , Vilain sont si fol et si rude Que bestial sont comme bestes .
Ne veillent mais garder les festes Ne faire riens que prestres die .
Nes quant on en escommenie , Se vont il arer et hercier , Buissonz derrompre , bus percier .
Envers Dieu sont si endurci Que plus sont dur de ce mur ci .
Ne doutent Dieu ne que moton Ne ne donroyent un bouton Des sainz commanz de Sainte Eglise .
Et Diex en prent si grant justise Et li saint dont les festes sunt Deus anz ou trois foirier les font .
Maugré leur visage devant , Un mal leur donne si grevant Que un grant tans languir les fait .
Por ce touz biens leur fuit affait , Por ce touz biens leur fuit et font Et por ce Diex touz les confont , Les fox vilains , les fox agrestes Qui ne welent garder les festes , Honnourer Dieu , clerc ne provoire .
Assez leur sueffre honte a boire Et painne leur donne et travail Plus que cheval n'ont en travail .
Adez sont povre , mat et tristre ; Adez pau pain ont et mal giste .
S'au bien voir dire un petit pain , Assez ont painne et petit pain .
Ne dirai pas autel entr'aus - Il en i a de si tres faus , De si sotars et de si foz Tost me donroient dou poing clos Ou de la paume lez l'orille .
Ferir les puist male morille ! Pluiseurs vilains clers heent trop Ausi com Esaü Jacob .
Toz tanz les heent et gerroyent ; Mout en i a qui toz vauroyent Clers et provoires avoir mors .
L'autrier me dist uns vilains ors De put affaire et de put estre Qu'il vauroit qu'il ne fust q'uns prestre Par tout le monde sus et jus Et cil pendist toz tanz lassus En une viez corbille as nues , La s'ourgenast avec les grues Si haut que toz li monz l'oïst Ne taire ja ne se poïst , Car ne vauroit pour nule rien Qu'une eure eüst repoz ne bien .
Tant par heit clers qu'encor dist il S'enfanz avoit cinc cens ou mil , N'en aroit ja un tout seul merc Ne ja un seul n'en feroit clerc , Chantatour ne prestre boulate , Ainz l'afronteroit d'une late .
Encor dist il , li vilains sers , Qu'il par heit tant livres et clers Mis i vauroit avoir cent livres Qu'il ne fust clers , sautiers ne livres .
Encore dist il , foy que Dieu doit , Qu'avoir vorroit colpé un doit Qu'estranglé fuissent d'un lignuel Tuit cil qui portent champignuel , Car n'ameroit pour tout Peronne Le champignuel ne la coronne .
A la fin dist il une chose , Qui bien l'entent et bien la glose , Par quoy on puet auques noter Par quoy seur clers puet tant roter .
A la fin dist il et jargonne Que s'uns asnes avoit corone , Se le mesquerroit il , par s'ame , Ou de sa fille ou de sa fame .
Cis mos espont quanqu'il a dit : Pour ce les heit , pour c'en mesdit , Pour ce les a en tel haïne , Pour ce les heit et ataïne .
Si font il tuit comunement ; Touz les clers heent voirement .
Or consaut Diex clers et provoires , Car ne sont mie toutes voires Les paroles que cil en dïent Qui volentiers des clers mesdient .
Peu les aimment et mains les croient ; Et loins et pres trop les mescroyent .
Ne sai se c'est de voires faites Vilain cuident que braies traites Aient adez clerc et provoire , Mais ceste chose n'est pas voire Ne par est pas , je n'en dout mie , Li leuz si grans com on le crie .
Vilain cuident bien , par saint Pierre , De fust doient estre ou de pierre Tuit cil qui ont corone es testes .
Toz tans le clerc heit li agrestes ; Meesmement en ceste terre D'aus et des clers est ce la gerre Toz tanz dou Lohoren Garin .
Li las dolent , li las frarin , Toz tanz seur clers sont achienni Plus felon sont de ce chien i .
Chascuns un poil , c'en est la some , A dou dyable ensonc la some .
Plus traïteur et plus felon Sont li pluiseur de Guennelon .
En auz n'a foy ne qu'en un chien : Pour ce n'ont il aise ne bien , Ainz ont adez mal aventure Tant com yvers et estez dure .
Leur male foy trop chier achatent : Toz tanz rastelent , toz tanz gratent , Toz tanz hoent et toz tanz fueent N'assez dou pain avoir ne pueent .
Peu ont creance et foy petite .
Ne welent dime ne debite A Dieu paier n'a ses menistres .
Pour ce seur auz chiet li besystres , Pour ce toz biens toz tanz leur fuit .
Diex leur demande de leur fruit Des primices et dou plus bel .
Ne diment pas si com Abel , Mais pis encor ne fist Caÿm .
Pour c'en yver et en waÿm Et en printanz et en esté Seront chaitif et ont esté ; Pour ce que petit leur souvient De Dieu , dont toz li biens leur vient , Quant il vaindengent et aoustent , Pour ce leur pain rungent et broustent En grant sueur , en grant traval Et pour ce au vent et au soleil Sont tout adez et a la bise , Por ce de tourte noire et bise Ont assez peu telz fois avient , Pour c'en leur terre croist et vient Tant d'orties , tant de racines , Tant de chardons et tant d'espines .
Se droite dime adez paioient Et Dieu et le clergié amoient Et honeroient Sainte Eglyse , Diex est si plains de grant franchise Et si vers auz se prouveroit Que toz biens leur aplouveroit Et toz biens leur aroit foison .
Mais tant par ont dure toyson Et tant par ont sotes cerveles Qu'entrer nus biens ne puet en eles .
Tant sont felon et de put estre Que preechierre , clerc ne prestre En auz nul bien ne puet embatre .
Ma teste assez i puis debatre Quant nul bien i enbaterai , Mais plus ne m'i debaterait , Car cialz souvent tüent et batent Qui leurs folies contrebatent .
Que mors n'i soie ou debatus Ci soit cis debas abatus .
Diex , qui les sienz chastie et bat Tant que les vices en abat , Auz et noz doinst tel batement Dou ciel aionz l'esbatement .
Dou cierge qui descendi au jougleour La douce mere au creator A s'eglyse a Rocheamator Fait tanz myracles , tanz hauz fais Qu'uns mout grans livres en est fais .
Pluiseurs foïes leü l'ai .
D'un jougleour , d'un home lai Un mout courtois myracle i truis Que raconter veil , se je puis , Pour faire entendre a aucune ame La cortoisie Nostre Dame .
Ou païs ot un jougleor Qui de la mere au Sauveor Chantoit le lai mout volentiers Quant il venoit par ses mostiers .
Menestreuz ert de grant renon , Pierres de Sygelar ot non .
A Rocheamator , ce me samble , Ou granz pueples souvent asamble , En pelerinage en ala .
Mout de pelerins trouva la Qui de lontains païs estoient Et qui mout grant feste faisoient .
Quant s'orison a dite et faite , Sa vïele a sachie et traite ; L'arçon as cordes fait sentir Et la vïele retentir Fait si qu'entor sanz nul delai S'asemblent tuit et clerc et lai .
Quant Pierres voit que tuit l'entendent Et les oreilles tuit li tendent , Bien est avis si bien vïele Que parler weille sa vïele .
Quant saluee ot doucement Et loee mout longuement La mere Dieu d'entier corage Et enclinee ot mout s'ymage , Mout hautement dist et cria : « He ! mere au roy qui tout cria , Dame de toute cortoysie , Se il te plaist rien que je die , Je te requier qu'en guerredon D'un de ces cierges me fai don Dont entor toy a tant lassus Que loins ne pres ne vi mais plus .
Dame sanz pareille et sanz per , Pour faire feste a mon souper , Un de tes bialz cierges m'envoie .
Plus ne te quier , se Diex me voie .
» Nostre Dame sainte Marie , Qui fontainne est de cortoysie Et de douceur sourse est et dois , Dou menestrel ot bien la vois , Car maintenant sanz plus atendre Seur sa vïele fait descendre Tout en apert , voiant la gent , Un mout biau cierge et un mout gent .
Uns moignes qui ot non Gerars , Qui mout estoit fel et waignars , Qui le mostier adont gardoit Et qui ces choses regardoit Com hom plains de melancolie , Le myracle tient a folie .
A Perron dist qu'est enchanteres , Boutencoroye et tregeteres .
Entre ses mains le cierge prent , Se le rasiet en haut et pent .
Li menestreuz , qui assez sot , Le moigne voit enredé et sot , Se ne met pas son senz au sien , Car il entent et perçoit bien Que Nostre Dame l'a oï .
S'en a le cuer si esjoï Que de joie larmoye et pleure .
La mere Dieu souvent aeure Et de sa tres grant cortoysie Dedenz son cuer mout la mercie .
La vïele prent de rechief , Vers l'ymage lieve le chief , Si chante si bien et vïele N'est sequence ne kyrïele Qu'escoutissiez plus volentiers , Et li cierges biaus et entiers Seur la vïele redescent .
Ce myracle virent cinc cent .
Li fauz moignes , li frenetiques Qui le cief a plain de reliques , Quant venir jus revoit son cierge , Plus tost que cers , bische ne cierge Es genz se fiert et en la torbe ; Si s'aïre , si se destorbe Qu'a painnes puet un seul mot dire .
Par grant corrous et par grant ire Son chaperon arriere sache , Au menestrel dit que bien sache , Con cil qui n'a de senz demie , Que son cierge n'ara il mie .
De ce qu'il voit trop s'esmerveille Et trop le tient a grant merveille .
Onques mais , ce dist , en sa vie Ne vit si grant enchanterie .
Le menestrel , le jougleor Claimme souvent enchanteor .
Mautalentilz et d'ire espris , Le cierge entre ses mains ra pris , Amont remonte ireement , Si le rassiet mout fermemcnt Et bien le loie et bien l'atache .
Au menestrel dist que bien sache Que ne fu pas tex tresgeterres Symons Magus li enchanterres Comme il sera se ja mais jus Le fait descendre de lassus .
Li menestrex , c'en est la somme , Qui maint musart et maint sage homme Et loinz et pres avoit veüz , De tout ce n'est point esmeüz .
L'enresdie , l'inpacïence Dou moigne sueffre en pascïence .
Tant est temprez qu'a nezun fuer Nule rien ne met a son cuer De riens que li faus moignes die , Mais sa chançon , sa melodie Recommencie a de rechief .
Bien seit que Nostre Dame a chief Venra mout bien de cest affaire Se sa chançons li daigne plaire .
En vïelant souspire et pleure , La bouche chante et li cuers eure .
La mere Dieu doucement proye Par sa douceur qu'ele encor l'oie Et qu'encor face repairier , Por plus le myracle esclairier , Le biau cierge une fois au mains Que sotement d'entre ses mains Li a en guise d'enragié Deuz fois li moignes esragié , Qui toz est soz et ydïotes .
Entor lui a de genz granz flotes , Qui esbahi et esmeü Sont dou myracle qu'ont veü .
Tuit s'esmerveillent , tuit se saingnent , Au doit le cierge s'entr'ensaignent Qui ja deus fois est avalez .
Pierres endormis n'enjalez N'a pas les dois sour la vïele , Mais si bien chante et si viele Devant l'ymage Nostre Dame De pitié fait plorer mainte ame .
Quel son que rende la vïele Li cuers si haut chante et vïele Que dusqu'a Dieu s'en va li sonz , Car maintenant , si com lisonz , Au menestrel , cui Diex consaut , Ra fait li cierges le tiers saut .
Trois fois la dame li tendi , Qui mielz dou moigne l'entendi Et qui assez fu plus cortoyse Dou fau moygne , qui de la noise Est esbaubis et estonés .
Chascuns crie : « Sonez ! sonez ! Plus bialz myracles n'avint mais Ne n'avenra , ce cuit , ja mais ! » Par le mostier font si grant feste Et clerc et lai et cist et ceste Et tantes cloches vont sonant N'i oïssiez nez Dieu tonant .
Qui lors veïst le menestrel Le cierge offrir desor l'autel , Mercïer Dieu et Nostre Dame Dur cuer eüst , foy que doi m'ame , Se de pitié ne fust meüz .
Ne fu pas soz ne durfeüs , Ainz fu cortois , vaillanz et sages , Car , tant com dura ses aages , Chasqu'an , si com je truis ou livre , Un mout bel cierge d'une livre A Rocheamador aporta .
En Dieu servir se deporta Tant com veschi en tele guise Qu'ainc puis n'entra en nule eglyse Ne vïelast sanz nul delai De Nostre Dame son ou lai , Et , quant Dieu pleut qu'a sa fin vint , A la gloyre dou ciel parvint Et devant Dieu en ala l'ame Par la prïere Nostre Dame , Dont il chantoit si volentiers Et cui d'un cierge estoit rentiers Chascun an a Rocheamadour .
Nos provoire , nos chantatour , Noz clerc , noz moygne , noz rendu , Se bien avommes entendu Ce myracle que j'ai retrait , Devotement , haut et a trait Chanter devomes nuit et jor De la dame qui ou sejor De paradys toz cialz enmainne En li servir qui metent painne .
Mais je voy mout certes de celz Qui vain en sont et pereceus .
De Dieu servir pluiseurs ne chaut .
Pluiseur resont qui froit ne chaut A Dieu ne font de rien qu'il dïent : Assez braient et assez crïent Et leurs gorges assez estendent , Mais leurs cordes pas bien ne tendent De leur vïele ne ne tirent .
Par ce leur chant trop en empirent .
La bouche a Dieu ment et descorde S'a li li cuers ne se concorde .
Diex vieut des deus la concordance .
Se li cuers bale , espringue et dance , Coloie et pense a fol delit , Diex ne sa mere nul delit N'ont en la bouche , s'elle organe , Ne qu'en un asne s'il requane .
En l'orguener , ou werbloier , Ou deschanter , ou quintoier Ne fait Diex mie mout grant force , Mais , quant la bouche bien s'esforce Li cuers se doit si resforcier Et si les cordes renforcier De sa vïele et si estendre Que li clers sonz sanz plus atendre Au premier mot s'en voist et mont Em paradys lassus amont .
Lors est a Dieu leur chançons bele .
Mais pluiseur ont tele vïele Qui tempre et tart est destempree Se de fort vin n'est atempree .
Que que li cuers penst ne ne die , Ja de la bouche melodie N'istra fors , si iert recinee ; Mais , quant li vins l'a mecinee Et ferree a ferrez la teste , Lors orguenne et font grant feste Et esmuevent tout un covent .
Aucun connois qui a sovent La voiz malade , foible et quasse Se li forz vins ne la respasse , Mais , quant bons vins bien la conforte Et feru l'a le fiuz la torte , Lors chante haut et lors s'envoise .
Ce fait bons vins ne fait cervoise .
Tele chançons n'est mie bele .
Diex n'entent pas tele vïele , Car puis qu'ivrece trait l'arçon , Petit i a Diex de parçon ; Puis que li vins touche les cordes , Toz li chanz est plainz de descordes ; Puis que li vins le cuer esmuet , La bouche Diex oïr ne puet .
Bouche n'entent Diex a nul fuer S'il n'a devotïon ou cuer .
Dou cuer convient sordre la dois Qui fait a Dieu plaire la vois .
En la vois haute , en la vois clere Force ne fait Diex ne sa mere .
Telz chante bas et rudement Qu'escoute Diex plus doucement Ne fait celui qui se cointoye Quant haut orguenne et haut quintoye .
La clere vois plaisant et bele , Le son de harpe et de vïele , De psaltere , d'orgue , de gygue Ne prise pas Diex une figue S'il n'a ou cuer devocïon .
Diex escoute l'entencïon , Non pas la vois ne l'estrument .
Qui Dieu loer vielt doucement Ausi le lot com fist David : Ses cuers ou ciel ert toz ravid Quant il looit Dieu en sa harpe .
Bien chante cil , vïele et harpe Qui en sen cuer l'aeure et prie Queque la harpe ou la voiz crie .
Et de ce bien se guart qui harpe Que la main tingne seur la harpe : La main les wevres senefie .
Quant li hons est de bone vie , Adont harpe il si bien et chante Que les diables touz enchante Si com David les enchantoit Quant pour le roi Saül harpoit .
Il sont assez bon chanteor , Bon clerc et bon preecheor Qui mout preechent et mout crïent , Mais rien ne font de quanqu'il dïent .
Qui ainsi chante et ensi harpe La main n'a mie sor la harpe , Ne sa harpe ne sa vïele A Dieu n'est pas plaisanz ne bele .
Qui le bien dit et amoneste , S'il ne le fait , il est bien beste .
Ses sens ne vaut une viez wece , Car de son sens est lanbers ruece .
Ne soions pas tel menestrel .
Faisonz le bien , il n'i a tel , Et puis aprés si l'ensaignonz .
En toz les biens nos empaignonz Et en bien faire et en bien dire , En bien chanter et en bien lire .
Prenons tout garde au menestrel Qui tant chanta devant l'autel Que Nostre Dame l'entendi Et un biau cierge li tendi .
Dou cierge dit la mocïons Que tost muet Dieu devocïons .
S'a Dieu volonz en chantant plaire , Ne faisonz pas force au haut braire , Ou crïer n'en l'esgargeter , Mais faisonz force de jeter En Dieu le corage et le cuer .
Noz clerc , noz moigne , quant en cuer Chantons nos hautes kyrïeles , Noz sequences , nos ymnes beles , Gardons que soit nos cuers lassus Tant com a Dieu sachons que nus Ne biau ne lit ne bel ne chante Se tout son cuer en Dieu ne plante Quequ'il chante , saumoye et lit .
Chantons , chantons par tel delit Que li doz Diex nos doz chanz oie .
Pensonz , pensonz a la grant joie Et as doz chanz dou ciel lassus .
Luez que li cuers descent ça jus Et a la bouche ne s'acorde , La bouche ment et il descorde , Et entre auz deuz grant descort a .
Pour ce dist on sursum corda Que raisonz est que li cuers mont , Quant noz chantons , lassus amont .
Lors est bele la concordance , Adont nos vois sanz detrïance Se melle et joint , n'en doutez mie , A la saintisme melodie Et as loenges qui sont dites Jor et nuit des sainz esperites Qui loeront adez sanz fin Dieu et sa mere de cuer fin .
S'ensi chantons com je l'ai dit , Saichiez pour voir , sanz contredit , Cler sonera nostre vïele , Et no chançons ert bone et bele .
Que no vïele ne descort , Prïons celi qu'ele l'acort Qui d'ome a Dieu fist acordance .
Tu qui cuer as qui encor dance Et qui vers Dieu ez en descorde , S'a li servir tes cuers s'acorde , Si ta vïele encordera Et si ton chant concordera Qu'a Dieu seras luez acordez .
Nes tu qui aimmes encor dez Et qu'anemis tient en ses cordes , S'a son service un peu t'acordes , Tes cordes se concorderont Si qu'au cors Dieu t'acorderont .
Les miracles Nostre Dame de Soissons Se Diex m'aït hui et demain , Tanz myracles me vient a main En un grant livre ou je les puis Que je ne sai ne je ne puis Les plus plaisanz choisir n'eslire .
Quant a la fois repreng a lire Cialz qu'arriere ai entrelaissiez , Lors m'est avis que j'ai laissiez Et les milleurs et les plus bialz .
Or vos reveil conter de cialz Qu'entrelaissiez arriere avoie .
Et nepourquant j'en trouveroie Et d'ausi bialz et d'ausi grans , Mais pour ce un peu en sui engrans Que la contesse Ade m'en prie De Soissonz , qui mout est m'amie Et qui mout aimme de cuer fin La mere Dieu , qui bonne fin Li daint donner et bone vie , Et mes cuers plus tost s'i raplie Pour ce qu'avinrent a Soissonz , Ou me norri de ses poissonz , De ses flaons et de ses miches Mesire sainz Maars li riches .
Quant a Soissons tant de genz vinrent As grans myracles qui avinrent Au saint soller la bele dame , De Vaus une mout povre fame I aporta un sien enfant , Qui maladie avoit si grant Que feuz d'enfer ses piez ardoit .
Cil enfez les porcialz gardoit En Vax , qui est soz Gonfroicort , Les Fontenoy ou Aisne cort .
Petis estoit ne mie grans ; Li livres dit n'avoit qu'onze anz .
Dou puant feu qui art sanz flame Mout tost gari l'eut Nostre Dame , Qui est soutilz cyrurgïenne .
En Vauz la povre crestïenne Atout son enfant s'en revint .
En l'an aprés grans voloirs vint A l'enfant de raler arriere .
Sa mere en fait mainte prïere ; Souvent li prie a jointes mains Que chasc'an , une fois au mains , A Nostre Dame le remaint Que feuz d'enfer ne le mesmaint .
Chasqu'an , ce dit , la vielt requerre Que sainz ses menbres gart sor terre , Mais sa mere de ceste chose Assez souvent le blasme et chose Et dit qu'il ne porroit pour cialz Qui bestes garde et cui pourcialz .
Souvent prïeres l'en fait grans , Mais la vielle est mout ahurtanz Ausi com sont teles i a .
Se li respont : « Ya ! ya ! Or dou roter ! or dou roter ! Trop te puis bien amignoter .
S'un petitet me vois irier , Je te cuit ja si atirier Que tu d'aler n'aras corage A Soissons en pelerinage .
» Li valetons forment s'aïre Des paroles qu'il li ot dire Et se respont ireement : « Or doinst li Sires qui ne ment , Quant mener saim ne m'i volez , Qu'a vostre col , si com solez , M'i reportez par estevoir .
Si ferez vos , ce croy je voir ! » Ainz qu'ait pardite sa parole , Li feuz d'enfer qui genz affole Es piez li rest maintenant pris Et si griément le ra espris Qu'il brait et crie toute jor .
Lors n'i vielt metre nul sejor Ne le report a Nostre Dame Tout em plorant la povre fame .
La lettre dit , si bien m'en membre , Quant il vint la , qu'il n'avoit membre Que tant ne quant peüst movoir .
Prez d'un dez wis par estevoir La povre fame jus le couche .
La gist ausi com une souche , La pleure assez et brait et crie ; Mais ma dame sainte Marie , La grans roÿne glorïeuse , La douce dame , la piteuse , De cele ardeur , de cele rage Si l'adoucist , si l'assouage Que maintenant s'est endormis .
Si con Dieu pleut , ses esperiz Ou ciel monta isnelement .
Ne dormi pas mout longuement , Car la grant presse et la grant tourbe Si le grieve , si le destourbe Que maintenant s'est esperis .
A l'esvillier n'est pas seris , Mais a vois clere et haute s'escrie : « Douce dame sainte Marie , Glorefïee soiez tu De ce qu'estaint as le grief fu Dont si griément estoye espris .
En paradys ai bien apris , La ou tu as portee m'ame , Que de terre iez et de ciel dame .
» Entor lui viennent clerc et lai , Et il lor conte sanz delai Qu'en paradys a esté s'ame Et qu'a veüe Nostre Dame , Qui deprïoit Nostre Signeur Qu'oster daignast par sa douceur De son pueple ceste grief plaie , Ce feu d'enfer qui tant em plaie , Qui tant en a ars et espris , Et tel responz en avoit pris Que respondi li tres doz pere : « Bele tres douce chiere mere , Vos estes estoyle de mer : Seur toute rien vos doy amer , Seur toute riens vos ai eslite .
Quanque vos plaist tout me delite .
Vo volontez en toz endroys Veil que soit faite et il est drois .
» La douce mere Jhesu Crist , Refait li enfes , adont dist : « Bialz tres doz fielz , mout me desplaist Quant a Soissonz n'est , s'il vos plaist , Assez plus bele ma maisonz .
Bialz tres douz fielz , n'est pas raisonz Qu'ele des autres soit la pire .
- Douce mere , fait Nostre Sire , D'outre la mer , d'outre le Rin Venront par tanz li pelerin De cui aport vostre chapele Faite sera plaisanz et bele , Et , pour ce qu'en si grant poverte Cil de Soissonz l'ont tant sofferte , A mautalent m'ont escité ; S'envoiera sour la cité Si grant flael tuit crïeront Et tuit merci vos prïeront .
» « Seignor , ce dist li enfeçons , A ce saciez que la leçons Est toute vraie que j'aie dite Que par tanz rendrai l'esperite .
A ce sachiez sanz contredit Qu'il est toz voirs quanque j'ai dit Que plus d'un mois ne viverai .
Sanz revenir lors m'en irai .
» Maistres Huez li Farsis dit , Qui i parla et qui le vit , C'onques lettre n'ot conneüe N'onques lettre n'avoit veüe , Et , luez que s'ame dou ciel vint , Telz clers et telz devinz devint Que toute seut divinité .
Tuit li bon cler de la cité Son parfont senz oïr venoyent Et lor doutances demandoient .
Tant ert bons clers , c'en est la somme Qu'a trop grant painne a nul lai homme , Se trop soutilz n'estoit d'entendre , Daignoit parler ne raison rendre .
Mout par amoit lettree gent .
Latin parloit si biau , si gent Tuit li bon clerc s'en merviloient Et a merveilles l'escoutoyent .
Le viez testament , le novel En rime et en metre trop bel Contoit si bel , si a delivre Com s'il le leüst en un livre .
Quant parla de la sainteé Joseph , qui ert de grant aé Quant en sa garde eut Nostre Dame Comme s'espouse et con sa fame , Mout grant loenge de lui fist .
Avec pluiseurs choses en dist : « Qui tenet sceptrum florentis virge Custos erat gloriose puelle .
» Si grant clarté lassus amont Veüe avoit que de cest mont La grant clarté et la lumiere Ausi haoit comme fumiere .
Nes resgarder ne la pooit , Mais tout adez les ielz clooit .
Sainz Esperites ses grans dons Renouvela et fist adons .
Ce myracle tieng a mout bel .
Cil qui David le pastourel , Le harpeür , le cistariste , Fist son prophete et son psalmiste De cestui pastourel refist Son prophete , quar quanqu'il dist Avint aprés isnelement .
Et saichiez bien certainnement Qu'esclairier volt li tres doz pere Qu'on honourast sa douce mere Seur toutes chosez doucement .
Quant vint a son definement Et departir l'ame en couvint , Si bialz , si blans , si clers devint Qu'il resambla un angelot .
Trestout ensi com il dit l'ot , Li feuz d'enfer par Soissonz prist Et d'uns et d'autres tant esprist - Non a Soissonz tant seulement , Mais loinz et pres communement - Qu'a grans torbes criant venoient A Soissonz , ou tuit garissoient Au saint soller la bele dame , Si com li fiex la povre fame Dire l'ot oï vraiement Li [ ms .
Le ] vrais [ ms .
vrai ] des vrais qui pas ne ment .
D'outre le Rin et de l'empire , Ainsi com dit l'eut Nostre Sire , Grant et petit i acouroient .
Dou grant aport qu'il aportoient Edefïee fu l'eglyse , Qui bele et gente est a devise , Ou il a or mout bel convent De beles dames qui souvent - Non pas souvent , mais sanz sejor - Servent et loent nuit et jor La douce mere au roy celestre .
Avec elles weille et daint estre La douce mere au creatour .
Mout par sont sages quant l'ator Et le beuban dou mont gerpissent Et les joies qui tost fenissent Pour les joies qui n'aront fin .
S'eles bien servent de cuer fin Celi qui espure et affine Toz cialz qui l'aimment d'amor fine , Chascune si affinera Que de fine fin finera .
Ci leur depri mout finement , Quant saront mon definement , Finement prïent l'afinee Joie me doinst qui n'iert finee .
Diex , qui seur toz est purs et fins , Si finement affint leurs fins Que , quant venra au definer , De fine fin puissent finer .
Amen .
Item dou soller Ici aprés weil remoller Un myracle dou saint soller Qui assez est et bialz et briez .
Ce me raconte et dit mes briez Qu'au tans qu'avoit si grant alee A Soissons , la bonne valee , Un chevalier avoit i prez Qui un bouvier groz et espés Avoit qui avoit non Buesars .
Estalufrez ert et buisnars .
Li fol vilainz de fol affaire Les festes , quant n'avoit que faire , Avec compaignonz qu'il avoit Au saint soller souvent aloit .
Au saint soller adez offroient Si compaignon quant le baissoient .
Il n'offrist ja , tant i venist , Pour nule rien qui avenist .
Un jor avint , quant repairoient , Que des myracles mout parloient Que Diex faisoit a Nostre Dame .
Ce dit li uns : « Foi que doy m'ame , A Soissons en pelerinage Fait bon aler par bon corage Au saint soller meesmement , Ou li ardant communement Restaingnent tuit et jor et nuit .
» Li uns respont , si com je cuit : « Qui par bon cuer au main le baise Toute jor en est plus aaise Et plus hatiez et plus seürs Et se l'en vient plus tost eürs .
- Par le cuer bieu ! ce dit Buesars , Trestoz li siecles est musars .
Par les costez , par les mameles , Par le pomon , par les boueles Ne par les dens sainte Warie , Je ne pris un oef de blarie Ce soller dont alez rotant .
Ces nonains noz vont assotant , Qui d'un soller font saintuaire Pour nostre argent sachier et traire .
Por la geule ! pour la gargate ! D'un viez soller , d'une çavate Si faites ore si grant feste .
Par la gorge ne par la teste Ne par le cuer sainte Warie , Li maufez noz i acharie .
Onques n'i vieng qu'il n'i ait presse .
Cele vielle , cele abbeesse , Tout l'avoir Dieu met en sa borse , Et jor et nuit adez emborse .
Mais que que facent fole gent , Ja n'i ara de mon argent Une maaille toute seule .
Ma borse tieng si par la geule Que ja deniers fors n'en saurra , Mais au moré , qui mielz vaurra , Ou au bon vin l'envoyerai ; La assez mielz l'employerai .
Se ce fust sollers Nostre Dame , Diex ne dyables , hom ne fame .
Si nel gardast en fer n'en fust .
Que mil anz a porris ne fust .
Par le foye sainte Warie , Li dyables bien noz tarye Et bien noz deçoit et barate Quant noz baisonz tele çavate .
» Li folz bouviers , li folz bobers , Li folz vilainz , li quoquebers , Ainz qu'ait pardite la merveille , Li tuert la bouche seur l'oreille Et la langue li sailli fors .
Si tormentez fu luez ses cors Et li maufez qui mal souffle a Si malement luez le souffla Qu'ausi fu gros con une çoche Ne n'i parut iex , nez ne bouche .
Li dyables si l'envaÿ Geule baee luez chaÿ .
Com enragiez se degetoyt Et de sa bouche fors getoit Tant de venim et tant d'escume Qu'il resambloit pot qui escume .
Quant longuement eut escumé Et li dyables l'eut tumé Sus et jus , par ci et par la , A mout grant painne un peu parla Et dit , si com il peut parler , Qu'a Nostre Dame au saint soller Le portast on isnelement .
Si compaignon mout belement Luez l'ont saisi et encharchié , Porté l'en ont et descharchié Devant l'autel a Nostre Dame .
Maint homme i a et mainte fame Qui le regardent a merveille .
Chascuns se saingne et esmerveille Pour ce qu'ainsi li anemis Dedenz lui s'est muciez et mis .
Li anemis si le demainne Que si tres fort souffle et alainne Que trop grant hide est dou veoir , Et sue si de grant pooir D'une sueur si tres pullente Tout le mostier en empullente .
Com uns tors crie , muit et brait .
Si sont hideuz et grant si brait Pluiseur en ont si grant freür Le mostier wident de peeur .
Ne puet seoir , ne puet ester , Ne puet en nul liu arester , Mais ça et la se va tumant .
La bouche ausi li va fumant Com se c'estoit une fornaise .
C'est a bon droit s'est a malaise Quant il ciffla dou saint soller .
Son hauberc bien li fist roller La mere Dieu a cele foys .
Quequ'il estoit si tres destroys Et jetoit brais et cris si haus , La seurvint la bonne Mehauz , Qui a ce jor ert abbeesse .
Entor lui fait rompre la presse , Qui mout estoit espesse et grans , Com cele qui mout est engrans De la santé a ce malade .
Dou saint soller , dou doz , dou sade Pour cui Diex fait tantes merveilles , Les ielz , la bouche , les oreilles Et tot le cors entierement Saignier li fait mout doucement Dou saint soller et des reliques .
Quant saingniez fu li frenetiques , Li fors dou senz , li enragiez , Maintenant est assouagiez , Et luez s'en fuit li anemis .
Devant l'autel en crois s'est mis , Assez gemist et assez pleure Et Nostre Dame mout aeure .
De ce qu'ensi l'a viseté Grant joie i ot par verité .
La mere Dieu glorefïerent Et cil et celes qui la erent .
Onques puis li bouviers Buesars Si soz ne fu ne si musars Dou saint soller qu'il mesdisist .
Puis ne fu jors bien ne disist Que dou saint soller Nostre Dame Ne devoit mais douter nule ame .
Au chevalier merci cria , Tant le servi , tant le pria Qu'il le cuita et fu delivres .
Tant con vesqui , ce dist li livres , A Nostre Dame se voa .
Ainc puis ailleurs ne se loa , Mais ou labeur de l'abbeÿe Laboura tant com fu en vie Et traveilla li bons bouviers .
Bien se conroie de plouviers Et bien saoule et refait s'ame Qui aimme et sert bien Nostre Dame .
Et qui bien l'aimme bien la doute .
Mais pluseurs sont , ce n'est pas doute , Qui des sainz welent coppoier .
Celui doit on les iex poier , Voire , crever , foi que doi m'emme , Qui coppoie seur Nostre Dame .
Qui en coppoie , qui en jure , Il fait a Dieu plus grant injure Et plus la chose li est pesme Que s'il juroit de lui meesme .
De lui meesme si fait il , Et d'autre part certes tout cil Sont bien venchu et recreant Ne cler ne sont il pas veant Cui la honte c'on fait leur mere N'est assez plus aigre et amere Que ne soit celle c'on leur fait .
Or i pensommes tout affait Et a noz cuers prenons l'autrui .
Se Diex m'aïst demain et hui , De moi sai bien sanz nulle trufe Qui me donroit une grant bufe Ne me pourroit mie a nul fuer D'assez si croupir seur le cuer Ne tant ne m'en forseneroie De la moitié con je feroie De ma mere , se vive estoit , Se qui que soit la molestoit .
Et qui li porteroit onneur , Gre l'en saroie assez greigneur Et assez plus l'en ameroie De moi meïsmes ne feroie .
De ce se tienent bien a moi Tout li pluseur , si con je croi .
Dou grant seigneur que dirons donques ? N'est ne ja n'iert ne ne fu onques Nus qui sa mere amer peüst Autant con il ne ne seüst .
Quant li douz rois , li tres douz pere , Qu'onneur portons et pere et mere Nos dist et commande en la loi , Dont seroit ce bien a besloi S'il n'onnoroit ausi la siue , Qui plus est douce et plus est piue Et qui mieuz vaut toutes ne font Celles qui furent et qui sunt .
Saichiez que Diex sanz nule doute A toz cialz donne s'amor toute Qui honeurent sa douce mere , Mais sa douceur li tres doz pere En mautalent mue et en ire Tantost com oit de li mesdire .
Puis que sa mere oit desmenbrer , De douceur ne li puet menbrer ; Puis que sa mere oit depecier , Il le convient luez correcier .
Il sueffre assez de lui meïsme , Mais a sa mere faut la rime .
Puis qu'a li vient , c'est tout alé , Tout respandu et tout kalé .
Diex pour sa mere , c'est la somme , Si fort s'aïre tout assomme .
Forsenez est qui li mesfait , Quar c'est cele qui les pais fait : Entre Dieu et homme est moianne , Toutes les pais fait et moianne .
Qui que vers Dieu est en descorde , Se sa mere ne li acorde , N'est sainz ne sainte qui peüst Faire la pais ne ne seüst .
Uns ribaus c'om tenoit por sot Une fois dit un trop bon mot .
Or m'est mout bel qu'il m'en souvient .
Vos savez bien qu'assez avient Que ribaut et tremeleür Sont mout desloial jureür .
Cilz ribaus qu'ai ramenteü Avec un autre durfeü En une place d'une part As dez jooit et a hasart , Mais li dez li torna le doz Si qu'il perdi tout dusqu'as os .
Tantost sanz nule demorance , Ou par assise ou par cheance , Ot tout perdu de si as braies .
Foye , pomon , boieles , plaies Et quanqu'en la bouche li chiet Jure pour ce qu'il li meschiet .
Desloiauté i jure mainte : N'espargne Dieu ne saint ne sainte , Puis qu'il les sache ramenbrer , Que tout ne weille desmenbrer .
Mais ne dit nule vilenie De ma dame sainte Marie Fors c'une fois par mescheance Qu'ot perdue une grant cheance .
Adont dit il de si fait giu : « Maugrez en ait la mere Dieu ! » Mais maintenant bati sa coupe .
Ses compains luez li fist la loupe Et dist or est moygnes renars .
« Trop iez malvais , trop iez couars , Fait ses compains , par le cuer bieu ! Tu as trestout desmenbré Dieu Tout ausi bien con d'une hace Desmenbre li bouchiers sa vache , Et de sa mere a nezun fuer N'osez jurer foye ne cuer , Langue ne geule ne gargate .
Tu ne vaus mie une chavate ! Ribaus n'est pas hardis jurere Qui espargne Dieu ne sa mere .
Pour la boutine saint Fiacre , Puis que de Dieu fais tel machacre Et tu le vielz bien correcier , Qu'atens tu tant a depecier Et a desmenbrer les antrailles , Les froissures et les corailles Et toz les menbres de sa mere ? - Ahi ! ahi ! fait il , maus lere , Com povrement crois or en Dieu ! Pour la sainte coree bieu Ne pour le jusier sainte Gemme , Se correçoie Nostre Dame , Qui me feroit ma pais a Dieu ? » Quant uns ribauz toz chauz de gyu , Boillanz d'ardeur , forsenez d'ire , Seut si biau mot et si bon dire , Mettre i devommes grant esgart De ce bon mot , se Diex me gart .
Diex meesmes bon gre l'en sot .
Quant bien entendent nes li sot Que Diex par droit et par nature Par deseur toute creature Vielt c'on honeurt sa douce mere , En'est il bien faus et chimere , Soit clers , soit lais , soit hon , soit fame , Qui de doz cuer la douce dame N'ouneure et sert seur toute chose ? Qui contre li nes drecier s'ose , Maintenant l'a Diex abatu .
La n'a nïent , c'est tout d'artu : Autre giu que cist sont assez .
Trop laidement est ennassez Qui la corrouce et qui l'aïre , Car Diex n'en puet jouer ne rire .
Forsenez est qui la corrouce ; Qui tant ne quant envers li grouce Trop est enfez et soteriax .
De brebençons , de coteriax A tant ses fiex pour li vaingier Qu'envers li fait trop mal genglier .
Cil coterel , cil brebençon , Ce sont dyable , qui tençon Aimment mout mielz que pais ne facent .
Mal aventure adez pourchacent : Mout par sont tost aparillié Et tost armé et mout sont lié Quant Diex les sueffre a desrengier .
Aucune fois a lui vengier Aucun delai met li doz pere , Mais , puis c'on fait nïent sa mere Et mesdit nes de son soller , Toute la terre fait croller Et pour peu tout ne boute jus .
A ce ne s'amorde ja nus Qu'il mesdie de Nostre Dame .
Diex par tout boute feu et flamme Et tout abat et acravente Luez que sa mere voit dolente .
Acraventer Buesard bien seut Quant de sa mere mesdit eut .
Luez saillirent si coterel , Qui l'enflé vilain boterel Batirent tant , se si piteuse Ne fust la virge glorïeuse , Mors fust en cors , mors fust en ame .
Se ne fust la tres douce dame , De male mort fust mors Buesars Quant en mesdit trop fu musars , Quant en mesdit trop s'amusa Et trop musardement musa .
Qui la corrouce bien s'amuse Et seur son nez met bien sa muse .
Sa muserie est trop musarde .
Je li lo bien que sa muse arde , Car plus est folz que fole muse .
Amusez est qui ensi muse .
De Gondree , comment Nostre Dame li rendi son nez Ançois que fors dou livre issonz Des Myracles qui a Soissonz Avinrent si grans et si haut Au tanz l'abbeesse Mahaut , Encor deus biax vos retrairons Et puis as autres noz trairons .
Au tanz qu'au saint soller venoient De toutes pars cil qui ardoyent , D'Audignicort vint une fame Paumes batant a Nostre Dame , Qui apelee estoit Gondree .
Ou vis par ert si esfondree Dou feu d'enfer par si grant rage Qu'ele n'avoit point de visage Ne se n'avoit ne nez ne bouche .
Maistres Huez , qui bien en touche Es myracles qu'il traite , et dit C'onques de ses deus ielz ne vit Si tres hideuse creature .
Tant par ert laide a desmesure Qu'aucunes genz les ielz clooient ; Regarder nes ne la pooient .
Des le menton dusques es ielz De char n'avoit mye plain piuz .
Genz l'esgardoyent a merveilles .
Les gencives desqu'as oreilles Nues avoit et descovertes , Et si vos puis bien dire a certes C'om la veoit par mi les dens Desqu'en la gorge la dedenz .
Li feuz d'enfer de l'ardant forge Ja li ardoit d'entor la gorge La char , le cuir et les coennes .
Nostre Dame prist si en bonnes , Tout maintenant qu'a li se plaint , Le feu d'enfer luez li estaint .
Cis myracles fu bialz et genz , Mais a Soissonz a mout de genz Ne sambla pas mout grans adonz , Car sa fontainne a telz randonz Faisoit lors corre Nostre Dame Qu'a son soller ne venoit ame A Soissonz en pelerinage Sanez ne fust de son malage .
Luez que Gondree adonz i vint Le feu d'enfer morir couvint .
Mais ne s'en ose aler arriere , Car si li fait malvaise chiere Ses barons , qui a non Tierris , Qu'ele n'i trueve giu ne ris .
Povres hom est , mais nequedent , Pour ce que li perent li dent Et que tant est d'orrible chiere , Vorroit qu'ele geüst em biere .
Nus piez vorroit estre a saint Gile Ne repairast ja mais a vile Ne ja mais n'entrast en sa cort .
Et trestout cil d'Audignicort Vorroyent qu'ele fust noÿe .
Toute est la lasse desvoÿe , Ja soit ce qu'ele soit garie .
A ma dame sainte Marie Jor et nuit se va dolousant : Plainne santé va goulousant , Mais tant par est grevainne chose La mere Dieu prïer n'en ose .
Au saint soller va jor et nuit Tant n'i a nul cui il n'anuit .
La va gemir , la va plourer , Mais n'i puet pas mout demourer , Quar nes les gardes fors l'en chacent .
N'est riens ou monde que tant hacent .
Ne seit la lasse que deviengne , Ne set ou voist , ne seit ou viengne .
Nus ne l'aimme ne ne tient chiere , Nus ne la voit emmi la chiere Ne la hace plus c'un crapot .
Aval Soissonz mielz qu'ele pout , Si com besoingne la chaça , Son pain grant piece pourchaça .
Mieuz qu'elle peut fist toute voies , Mais si laide iert aval ces voies Que trop iert laide a regarder .
Qui les enfanz deüst larder , N'alassent il nes celle part .
Plus la doutoient c'un liepart .
Haÿe estoyt seur tout rien .
Ne verrez mais , ce sachiez bien , Si laide rien tant com vivez .
Les denz avoit si desrivez , Les gencives si descarnees Et les narrines si chevees Que tant par ert espoentable Qu'ele sambloit un vif dyable .
Qui l'esgardoit en mi le vis , Il sambloit bien et ert avis Qu'ele deüst les genz maingier .
Enfanz fuïr et desrengier Faisoit souvent aval ces rues , Et des grans genz et des menues Haïe estoit plus qu'uns vielz viautres .
Li un enfant crïent as autres : « Fuionz ! fuionz ! vez ci Gondree , Qui de mauz leuz soit esfondree ! » Les douces genz as piteuz cuers Ausi com s'ele fust leurs suers Piteusement a li parloient Et leurs aumosnes i faisoient , Mais li felon as felonz cuers Tout ausi la chaçoient huers Com un waignon de leurs maisonz .
Fruiteriez et desraisons Les froites genz mout li faisoient Et assez souvent li disoyent : « Or fors ! A cent mausfez d'enfer , Vielle dyable , denz de fer , As vis dyables , a cent mile ! Que faites vos en ceste vile , Esnasee vielle dentarde ? Ralez vos en ! Mauz feuz vos arde ! Ralez en a Audignicort , Enserrez vos en une cort : Ne devez ja entrer en voie , En liu n'en place ou ja vos doye Vooir preudons ne preudefame .
Trop piteuse est or Nostre Dame De Soissons et trop enmiable Quant elle a sané tel diable , Tel maufé , tele barbouere .
Nos vos dourons tel papeoire , Se ja mais entrez ça dedenz , Que touz vos froerons les denz .
Pullente , vielle rechignie , Honie soit vostre lignie Et trestout cil qui a vos montent Quant ne vos tüent et affrontent Ou rüent en une charriere .
Se n'en ralez mout tost arriere , Vielle orrible , vielle hideuse , En Aisne , en la fosse voiseuse , Serez noÿe , ce sachiez , Ou ces grans denz arez sachiez Ou dou pont en Aisne saurrez Ne qu'a la mort ja n'i faurrez .
» Ne seit Gondree qu'ele face .
Ne vient en quarrefor n'en place Ne ne puet aler en nul lieu C'on ne la hace plus c'un leu .
Si com besoigne li aprent , Un viez drapel la lasse prent , Sa face en cuevre desqu'as ielz ; Par derriere , si com puet mielz , L'atache a une viez cordele .
Ensi cuide estre un peu plus bele .
Ensi la lasse toutes voyes Son pain pourchace aval les voyes .
Mout a laidures et ramprosnes .
Quant li defaillent ses aumosnes , Se s'en reva la lasse fame A saint Gervais , a Nostre Dame , A saint Crespin , a saint Maart ; L'endemain reva d'autre part A grant painne et a grant ahan A saint Ligier , a saint Jehan Et puis a saint Crespin en Chaie .
Ele seit bien , comment qu'il chaie , Faillir ne puet as abbeÿes Qu'ele n'i ait moques ou mies .
Ensi cuide vivre et durer , Mais ne la püent endurer : Par la cité si leur anuie Chascuns la fiert , chascuns la huie .
Quant voit que n'i puet demorer , A Nostre Dame va plorer .
« Dame , fait ele , dame , dame , De la plus esgaree fame Aiez merci qui ainc fust nee .
Pucele douce et enmielee , S'encor vers moy ne te rapite Ta grans douceurs , si sui despite Que ne trouverai nule terre Ou on me laist nes mon pain querre .
Rose fresche , rose espanie , Quant de la vile sui banie Et widier m'estuet la cité , A ta tres douce pïeté Mon las de cors commant et m'ame .
» Ainsi la lasse bonne fame Dou mostier part toute esploree .
De Soissonz ist sanz demoree , S'en revient a Audignicort .
La tint encor plus povre cort Qu'ele ne faisoit a Soissonz .
Souvent failli as gros possons .
Ne li fist mie mout biau ris Ses barons , qui eut non Tierris , Quant ele entra en sa maison .
Ainz plus dolanz ne fu mais hom ; Mout mielz volsist estre sanz fame Et mielz volsist que Nostre Dame Em porre ardoir l'eüst laissie Que revenist ensi faissie .
Mout li faisoit petit de bien , Car povres ert , se n'avoit rien ; Et d'autre part tant ert hideuse Et a veoir si dolereuse Ne la veoit nule foÿe Qu'il ne volsist que fust noÿe .
Mout est Gondree mal venue : En vielté est par tout tenue .
Chascuns la fuit , chascuns l'estrange Et li privé et li estrange .
Nes si parent sont encor cil D'assez qui plus la tienent vil .
Tex est dou siecle la coustume : En povreté quant aucuns tume Ou chiet en longue enfermeté , Si parent tost l'ont puer geté .
Ne set la lasse qu'elle face .
Sen drapelet devant sa face Moille souvent por mieuz tenir , Mais a tout ce ne puet venir En liu ou chascuns ne la hace .
Ne set la lasse qu'elle face .
Mout durement se desespoire ; Ne puet dormir , maingier ne boyre , Tant a de honte et de contraire .
Ne vos saroye pas retraire Comment la lasse bonne fame S'est dementee a Nostre Dame Et adont et pluseurs foïes .
A nuz genouz , a mains ploïes Sovent li requiert et deproie Qu'encor l'entende et qu'encor l'oie .
« He ! mere Dieu , ce dist la lasse , Ou dou tout en tout me respasse Ou tu prochainne mort m'envoie .
Ne puis aler ne champ ne voie C'on ne me gat , c'on ne me huit .
Chascuns me heit , chascuns me fuit , Chascuns me despit et desdaigne .
He ! douce virge , daigne , daigne Reconforter ceste chaitive ! Ne sueffre pas que j'ensi vive .
Mielz veil morir isnelement Que vivre ensi honteusement .
» Un jor avint que mout hora Et mout gemist et mout plora .
A l'avesprir sanz demoree Couchie s'est toute esplouree .
Ne dormi mie longuement , Ainz s'esvilla soutainnement Et de rechief assez ploura Et mout devotement ora Et mout bien propose en son cuer Qu'ele ne laira a nul fuer Qu'a Soissonz bien main ne revoist , Cui qu'il en griet ne cui qu'en poist .
Devant l'autel la bele dame Gemira tant la lasse d'ame De son las cors departyra Ou aucun conseil metera La mere Dieu en son malaige .
Lors se porpense en son corage , Ensi com le vielt Nostre Sire , Qu'ele encor a un peu de cire , Dont devroit faire une chandoile Pour porter a la clere estoyle Qui toz les desvoyez avoye .
Lors s'est levee a mout grant joye , Deuz boysetes a alumees , Qui dou soir erent demorees .
Se fait un peu de chandillete , Car n'avoit q'un peu de cirete .
Mout volentiers faite l'eüst Et longue et grant s'ele peüst , Mais la lasse n'avoit de quoy .
Tout belement et en requoy Se rest endormie en son lit .
La mere Dieu , qui par delit Eut la chandoile remiree Que la povre fame atyree Eut par si grant devocïon Et qui la grant contricïon Et la doleur vit de son cuer , Tenir ne se puet a nul fuer Que n'en eüst pitié trop grant .
Por ce que tant la voit engrant La dame dou ciel et de terre De li a son mostier requerre , Tant est piteuse et tant est tendre Qu'ele ne puet nes tant atendre Qu'a Sossonz soit a li venue , Ainz est sour son lit descendue .
Si com pitiez la point et touche , Se li refait novele bouche Et a ses dois blanz et souez Li fait et forme un si biau nez Et tout le vis si li ra faite Qu'assez plus bele est et mielz faite Qu'onques devant n'avoit esté .
Quant tout c'eut fait la flors d'esté , La fleurs de lis , la fresche rose Ou est toute douceurs enclose , La povre fame est esvillie .
Durement s'est esmervillie De ce que jors encor n'est mie .
La saisonz ert auques partie , Car li livres fait mentïon Qu'il ert li equinoctïon Qui est a l'issue d'yver .
En printanz qu'apelommes ver Adont fu ce que Nostre Dame Viseta l'esgaree fame Qui tant ert viez et dechacie .
De tout son cuer eut deprïee La mere Dieu la povre fame , Et la roÿne , la grant dame Qui tant est douce et debonnaire , Li ratira si le viaire Qu'ele reut tout a son devis Et nez et bouche , face et vis .
Quant la lasse s'est esveillie , Qui toute estoit esmanvillie Pour aler bien matin requerre La dame de ciel et de terre , En son cuer a grant joie eüe De ce qu'en dormant a veüe , Ce li est vis , la douce dame .
Quant voit la lasse bone fame Qu'encor n'est mie a l'ajorner , Son drapel prent a ratorner , Qui li glace , ce li est vis , Et chiet tout contreval le vis .
Deuz foys ou trois jus li reglace Quant l'a remis deseur sa face .
Quant voit qu'a chief n'en puet venir De ce drapel faire tenir , A cialz de la maison escrie : « Por ma dame sainte Marie ! Por mon drapelet qui me chiet , Aucun de vos pri qu'il se liet Et qu'il me viegne un peu aidier .
- Ja ne finerez de plaidier , » Respondent cil cui n'en est rien Et qui la heent plus q'un chien .
La dolante , qui ne seit mie Que ma dame sainte Marie Si doucement l'ait visetee , Deuz fois ou trois s'est escrïee Et doucement leur prie et dit : « Pour Dieu , alumez un petit Tant qu'atiré mon drapel aie .
- Ne noz laira dormir dame Aie , Par le cuer bieu ! » font entr'alz cil Qui mout la tiennent en porvil , Qui anuié et las en sont .
La sorde oreille tuit li font , De li godent , gabent et rïent .
Li un as autres chiflant , dïent : « Dame Tyeberge , dame Aupais , Ne noz laira ja mais em pais .
N'iert ja en liu qu'ele n'anuit .
Avoir puist ele male nuit Et demain male matinee Com male , vielle estatinee ! » De li chifloient tuit ensamble .
Mout granz mestiers iert , ce me samble , A la lasse de bone fame Que piteuse fust Nostre Dame Plus qu'il n'estoient entr'aus touz .
Mout est siecles fel et estouz .
Quant ele voit qu'a son apel Ne venront mie , son drapel , Toute dolante en souspirant , Mielz qu'ele puet , va ratyrant .
Quant le ra mis deseur son vis , Au nez le sent , ce li est vis .
Adont se saigne et esmerveille .
Dormir cuide , mais ele veille .
Cinc foys ou sis touche et retouche Le nez avant et puis la bouche , Puis le menton et puis la face .
Si grant joie a ne seit que face , Mais toutes voyes dormir cuide .
Si met grant painne et grant estuide A savoir s'ele dort ou non .
« Je dor , fait ele , ce fas mon ! Non fas , si faz .
Sainte Marie ! Qui m'aroit dont si bien garie Et si sanee en petit d'eure ? » La lasse adont de joye pleure Et a deus mainz de rechief touche Plus de vint foys et nez et bouche .
Quant ele voit a la parclose Que toute vraie est ceste chose , A haute vois s'est escrïee : « Haute roÿne coronee , Douce dame sainte Marie , Aïe ! aïe ! aïe ! aïe ! Douce dame sainte Marie , Aÿe ! aïe ! aïe ! aïe ! Douce dame sainte Marie , Aÿe ! aïe ! aïe ! aïe ! » Par trois fois s'escria ensi , Et puis a dit : « Merci , merci ! Pour Dieu ! pour Dieu ! venez veoir La grant vertu et le pooir De ma dame sainte Marie .
Sanee m'a toute et garie .
Sanee sui ! sanee sui ! Cele a cui sui , serai et fui Et ou mes cuers est toz remez Rendu m'a face , bouche et nez .
» Sus sont sailli petit et grant ; Le feu alument , car engrant Sont mout de veoir cest affaire .
Plus tost que chascuns puet esclaire , A li s'en viennent qui mielz mielz .
A grans anuiz croient leurs ielz Dou grant myracle quant le voient .
De pitié pleurent et larmoyent , Mout durement s'en esmerveillent .
Les genz de la vile s'esveillent Et qui mieuz mieuz tout i aqueurent .
Petit et grant de pitié pleurent .
Em plorant dit la lasse fame : « Vez ci le biau nez Nostre Dame C'a Nostre Dame manouvré .
Soutilment a anuit ouvré .
» Luez qu'ajorna , la bonne fame A Soissonz vint a Nostre Dame , Qui si bien l'a reconfortee , Et sa chandaille a aportee .
Offerte l'a mout humelement .
Devant l'autel devotement La bonne fame assez ora Et chaudes larmes mout plora .
Quant d'orison fu relevee , Entor li eut grant aünee Et de grans genz et de menues .
Tuit akeurent d'aval les rues Por regarder la grant merveille .
Chascuns se saigne et esmerveille , Et esbahi sont tuit affait De ce que Nostre Dame a fait .
Por un petit que ne l'afolent , Tant la baisent et tant l'acolent .
Cil et celes qui la connoissent De li baisier trestout s'angoissent .
L'abeesse , les bones dames , Li preudome , les preudefames Qui de grant tans la connoissoient Grant joie en font , mout la festoient .
Le nes li baisent et la bouche ; Mout volentiers chascuns i touche .
Chascuns li baise le viaire Ausi com un haut saintuaire .
Cil qui la viennent esgarder Et de bien pres weillent garder Dïent de la moytié si bele N'est la viez chars com la novele , Si plaisanz d'assez ne si josne .
Cil qui maint gaz , mainte ramprosne Dit avoient la bonne fame En l'onnour Dieu et Nostre Dame A jointes mains merci li crïent Et envers li mout s'umelïent .
Cele ou Diex a mise sa grace Humelement , a moillie face , Petis et granz toz lor pardonne .
N'aroie mie dusqu'a none Dite la joye ne retraite Ne la feste qui la fu faite .
Por le miracle , qui fu hauz , La bone abbeesse Mahauz Mout hautement sonner en fist .
La haute mere Jhesu Crist Et loinz et pres communement Loee en fu mout hautement .
Qui ce myracle bien remire Bien puet penser et bien puet dire Que retraire ne saroyt ame La grant douceur de Nostre Dame .
Seur toutes pitiez est piteuse La douce virge glorïeuse Qui en ses dous flans glorïeus Porta le tresor precïeus Qui touz nos rachata d'enfer .
Cuer a d'acier , cuer a de fer , Cuer a de gres et de cailleu Qui de l'amour la mere Dieu N'est touz boillanz et touz espris .
Cist miracles nos a apris Que nus de cuer ne la requiert Qu'ele ne face quanqu'il quiert .
Cis myracles bien noz esclaire Que Nostre Dame seit mielz faire Que nus ne saroyt deviser .
Souffler , espenre et atisier Noz doivent toz et enflamer Si doz myracle a li amer .
Deseur toz autres en toz lieuz Sont si myracle mervilleuz , Piteuz et doz et debonaire .
Bien noz mostre , bien noz esclaire Nostre Dame sainte Marie Sa grant douceur , sa cortoysie Par les myracles deliteuz Que fait si doz et si piteuz Par tout le monde tout affait .
Mais trop souvent trop mal me fait Ce que je voi aucunes genz Que nus myracles , tant soit genz Ne tant soit granz , croire ne pueent , Ainz les murtrissent en enfueent A leur pooir et oscurcissent .
Leur pechié si les endurcissent Que la douceur ne voient mie De ma dame sainte Marie .
Nes des lettrés sai je de telz Qui de venin sont si gleteuz Que leurs cuers point ne se delite En la grace Saint Esperite .
Le bien heent et rüent puer .
De venin a tant en leur cuer , De tossique , d'esquamonnee Qu'il frïent plus que charbonnee De mautalent , d'ardeur et d'ire D'une douceur quant l'oient dire .
D'un miracle , d'une vertu Touz tans dïent que c'est d'artu , Et tout adés vont contre poil .
Des sages sont , pas ne leur çoil , De cui la lettre et Diex parole : « Fol sont en fet , sage en parole .
» Sage sont pour ce que mal facent , A leur pooir tout bien esfacent .
Des iex dou cuer ne voient goute .
Ferir les i puist male goute ! Puis qu'est ainsi qu'il n'ont pooir Ne volenté de bien vooir , De bien dire ne d'escouter , Simples genz font souvent douter Por ce qu'il gabent et qu'il rïent D'aucunes choses que cil dïent Qui volentiers genz atraroient A bones wevres , s'il pooient , Et au service de la dame Que chascuns doit de cors et d'ame Servir adés et jour et nuit .
Mais n'est nus biens ne leur anuit .
Biens a oïr les amaigroie , Et plus encraissent de deus doie Quant aucun mal oient retraire .
Maus a ouïr touz les esclaire , Biens a oïr touz les confont .
Li cuers tous leur remet et font Quant retraire oient aucun bien .
Comme mastin , waignon ou chien Vont groignoiant quant on lor conte Aucune rien qui a Dieu monte Et a sa douce mere chiere .
Le groing tornent luez et la chiere Qu'aucun myracle oient conter .
Diex ! Diex ! Diex ! Diex ! quel affronter ! D'une maçue ou d'un pestail Toz tanz , toz tanz un arestail Metent ou bien quant dire l'oient .
Se vomir le venin osoient Qui sour les cuers leur gist et crout , Il diroyent trestot debout , Mien escïent , foy que doy m'ame , Qu'il n'aimment mie Nostre Dame Pour ce qu'ele est tant debonnaire .
Tant sont felon et deputaire Que myracles n'aimment ne croyent Et , s'a la fois aucun en voyent , De quanqu'il pueent l'amenuisent .
Si faites genz si fort me nuisent Que par un peu je ne fenc d'ire .
N'est si grans biens , s'il l'oent dire , Q'une barre encontre ne jetent .
La douceur Dieu a nïent metent .
De la douceur Dieu endurcissent Et de sa clarté obscurcissent .
N'est si granz biens ou mal ne glosent .
Quant Nostre Dame blasmer n'osent , Cil qui tout sont plain de tosique Adont si dïent qu'atentique Ne vrai ne sont pas si miracle ; Por metre encontre aucun obstacle , Dïent que tout sont apocriffe .
Qui les desment , qui les rebiffe , Il fait que preu , foi que doi m'ame , Et bon gre l'en set Nostre Dame .
Vius est lor vie , orde et amere Quant la douceur de la Dieu mere , La grant vertu et le pooir Oïr ne welent ne veoir Et la Dieu grasce a escïent Tienent a fable et a nïent .
En creance affermer devroient Des biax miracles quant les oient , Et seviaus non , de çauz au mains Que cil escrisent a leur mains Qui a leur ieuz propres les virent .
Sachiez de voir que ja se virent Si faites genz en mescreance , Car en aus n'a foi ne creance .
Se la fussent , par saint Faron , Ou suscita Diex Lazaron , Ne que guïf ne le creïssent , Mais a fantosme tot tenissent .
S'avec le roi Faraon fussent , Ja Moïsem creü n'eüssent Por nule chose qu'il deïst Ne por nul signe qu'il feïst Ne plus que fist li renoiez Qui en la mer en fu noiez .
Les ieuz do cuer n'ont mie overz , Ainz les ont velez et coverz Aussi com a la sinagogue .
De tiex genz en son dyalogue Dist saint Gregoires a Perron Que plus sont dur que dur perron .
Leur cuer par sont si endurci Et de pechié tant oscurci , Si com fu li cuers Faraon , Que ja tant ne leur dira on Vertuz , merveilles ne miracles Que lors n'i jetent leur obstacles , Que lors ne guabent et chachignent .
Toz çaus heent , toz çaus rechignent Et encontre toz cialz se crestent Qui bien dïent et ammonestent .
Trop mal usage ont entrepris , Dampné seront s'en ce sont pris .
Ce myracle qu'ai raconté Virent tuit cil de la cité De Soissonz et d'autre vint mile .
Grant ne petit n'eut en la vile Qui Gondree ne conneüst Et qui grant hide n'en eüst Pour ce que tant par ert hideuse .
Et la pucele glorïeuse Qui piteuse est et debonnaire Plus que ne puet langue retraire , Pour abaubir cialz qui groignoient Des myracles que pas ne croient La reforma et fist si bele Qu'en tout Soissonz n'avoit pucele Plus biau nez ne plus bele bouche Eüst de li , si com cil touche Qui fist le myracle et escrit .
Et je meïsme , qui l'escrit En romans met et en latin , Vi en m'enfance , en mon matin , Une nonain de Nostre Dame Qui Gondree , la povre fame Dont je vos cont , baisa et vit .
Et li bons cuens Raous m'a dit De Soissons qu'assez li conta Li cuens Yves qu'il li baisa Le nes plus de cinquante foiz .
En celui faut creance et foiz Qui n'en croit celui qui la vit .
De male mort muire et devit , S'il ne s'amende tant i met , Soit clers , soit lais , qui s'entremet De metre ostacle et contredit En ce que preudom conte et dit Et qu'afferme Sainte Escriture , Qui nostre foy noz asseüre Et doctrine sages et folz .
En s'epistle noz dit sainz Polz Qu'a no doctrine sont escrit Et a no preu tuit li escrit .
Qui va encontre vrais myracles , De mauz rasoirs , de mauz novacles Ait il la langue decolpee .
Symple gent a tost descoppee Et tost les ielz dou cuer leur poie Qui rit de myracle et coppoie .
Bien se ront cil la geule et colpe Qui de bien faire gent descoupe .
A bien dire noz acoupons , Quar par pieces et par coupons Ert en enfer toz decoupés Cil par cui bienz iert decoupez .
S'a leur denz leur langues colpoient Cil qui des myracles coupoyent , Ce seroyt certes mout bonz colz .
Maufez leur rompe a toz les colz ! Comment Nostre Dame rendi un homme le piet Qui vielt oïr vers moy se traie : Talenz me prent qu'encor retraie De la soutil phisicïenne , De la sage cyrurgïenne De Soissonz une bele cure .
Nostre Dame plus d'enfers cure Que tuit li haut phisicïen Ne tuit li bon cyrurgïen De Montpellier ne de Salerne .
Maus , tant soyt griez , feuz d'enfer ne Puet durer pour rien qui aviengne En liu n'en place ou ele viengne .
Il n'est nus malz tant enragiez Que luez ne soit assouagiez Cui daigne nes dou doit taster .
Mout se fait certes bon haster Et mout est sages qui se painne Et qui met cuer , entente et painne En acointier dame si sage .
Ne doit douter nul grief malage N'enfremeté de cors ne d'ame Nus qui bien soit de Nostre Dame .
De beles cures par fait tantes Nus ne saroit a dire quantes .
Curez est luez de cors et d'ame Cil et cele cui Nostre Dame Daigne atouchier nes de son doit .
Cil bien curez tost estre doit , Et si est il , c'est or dou mains , Qui chiet entre ses blanches mains .
La mere Dieu a si sainz doys , Si bialz , si blanz , si lonz , si droys Que garis est tout maintenant Cui ele en touche tant ne quant .
Tost garist ame de pechié Et sane tost cors entechié .
Quant saner daigne le las cors , Qui muert ausi com fait uns pors Et qui tost va em porreture , Sachiez qu'en l'ame met grant cure , Qui durra sanz definement .
Or entendez , pour Dieu , comment La douce dame resjoÿ Un sien home , qui de Joÿ Aporter se fist a Soyssonz .
Ses vendenges et ses moyssonz Et sa gaaigne avoit perdue Pour ce qu'avoit ou piet eüe Lontanz ne sai quel maladie .
Se vos volez quel mal a die , Venir je n'en saroye a chief .
Le piet avoit a tel meschief Et la jambe si boursouflee , Si vessiee , si enflee , Si plainne de treuz et de plaies Qu'il i avoit , ce croy , de naies Et d'estoupes demi gyron .
Boe et venins tout environ De toutes pars en saloit fors .
En grant martyre estoit ses cors .
Et jambe et pié avoit porri .
Qui li donast tout Mont Ourri Ne tout l'avoir d'une grant terre , N'en marchast il deus pas a terre .
Robers cil hom ert apelés .
Ses piez ert bien endrapelez , Mais nequedent si fort puoit Que de pueur la gent tuoit .
Quant ou mostier fu aportez , Assez i trueve d'amortez Et de malades qui se plaingnent .
Li un ardent , li autre estaingnent ; Li uns pleure , li autres crie .
Robers , qui a grief maladie , Mout durement pleure et gemist , Mais de son piet saut fors et ist , Qui de decorre onques ne fine , Une si puanz puasine Que trestout cil dou mostier crïent Et as gardes em plorant prïent Qu'aucuns d'aus fors , pour Dieu , le mete , Car il put plus que nule sete .
Nes la pueurs tolt tout le cuer As dames qui chantent en cuer .
Chascuns crie pour la grieté : « Boutez la hors cel espieté ! » Robers adont hors est boutez .
As wis defors s'est acoutez ; La pleure et brait et huce et crie : « Douce dame sainte Marie , Fors de t'eglyse me boute on , Et se sui tes sers et tes hom Et de Joï , ta vile , nez .
Seignor , fait il , vos vilenez Quant me boutez fors com un chien .
Las ! las ! chaitis , or puis je bien Dire que privez mal achate .
» A l'uis defors seur une nate Par pluiseurs fois mout se demente : « Haï ! fait il , pucele gente , Virge sacree , debonnaire , Que porrai je dire ne faire ? Que porrai dire , douce dame , Quant je ne voi homme ne famme Tant soit de malage souspris , Bruïs de feu d'enfer n'espris , A ton soller qu'il ne garisse , Et il te plaist que je languisse A grant doleur ici et muire ? Com un torel m'oys ici muire Et com un ors crïer et braire , Et tu n'iez nes tant debonnaire Que tu me daignez escouter Quant de çaienz me vois bouter Com un waignon fors et chacier .
En'as tu cuer plus dur d'acier Quant de santé tant ne m'envoyes Raler m'en puisse toutes voyes ? Ja n'est il , dame , nus consaus En ciel n'en terre , tant soit haus , Com est li tienz aprés ton fil .
Cil povre saint , que feront il , Se prïer les vois et requerre , Quant tu , qui de ciel et de terre Roÿne iez et empereris , Sueffres qu'ainsi soye peris , Qui t'ai requise a grant meschief Et qui tes hom sui de mon chief , Qui demouré ai ci tel piece Que mes las piez touz me despiece ? Se fail a toi en ceste vile , Ou ardanz as estainz dis mile Et ou tu fais tant haut miracle , A saint Eloi n'a saint Romacle , A saint Fiacre n'a saint Gile Que querrai je ? Dame , di le ! » Ainsi li las sanz nul sejor As wis defors et nuit et jor A Nostre Dame se demente .
Mais si ses piez l'air empullente Qu'as pluiseurs samble et est avis Que toz en soit plains li parvis De pullentie et de charoingne .
Lors li dit on sanz nule aloingne Que s'en la vile plus demeure Ne tant ne quant , ne jor ne eure , Qu'ausi traïner , par saint Gile , Le fera on fors de la vile Com un cheval mort de morille .
Quant voit li las c'on si l'avile Que traïner fors le vielt on , Lors crie et dit a mout haut ton : « He ! mere au roy de paradys , J'ai ci esté nuef jors ou dis Si comme cil qui esperoye Qu'a Joÿ m'en ralaisse a joye Par ton conseil et par t'aÿe , Mais ainc n'i fist ma maladie S'agregier non , ma douce dame .
A mes enfanz et a ma fame Reporterai povres nouveles .
Des sollerés et des coteles Leur gaaignasse a grant plenté Se tu m'envoyaissez santé .
Mais , douce dame , toutes voyes , Por ce se santé ne m'envoyes , Desesperer ne me veil pas .
Comment qu'il voist , mes cuers , li las , En ta douceur encor s'espoire .
Douce mere au douz roi de gloire , Encor en toi ai grant fiance .
Dame , encor gist grant esperance Et repose dedenz mon sain .
Quant te plaira , et fort et sain , Ou que je soye , fait m'aras , Et loinz et prez bien en saras A cief venir ou que je soye .
D'une cuignie me feroye Colper le piet sanz demorance Se n'ert la tres ferme esperance Qui en mon cuer est aancree .
Puis qu'est ensi , virge sacree , Que la vile widier m'estuet Et qu'autrement estre ne puet , A toy congiet prenc , douce dame , Et te commant mon cors et m'ame .
Porter m'en ferai ennevois ; Mon cuer te lais et je m'en vois .
» Ainsi li las mout longuement S'est dementez mout doucement A ma dame sainte Marie .
Ne sai s'on l'emporte ou charie , Mais tant fait qu'il est a Joÿ .
Sa fame un peu le conjoÿ La nuit premiere que la vint , Mais ainz que jor passaissent vint , De lui fu mout lasse et tanee .
Mout fust or pure et bien vanee Fame cui n'anuiast telz hom A ce , tout de fi le seit hom , Qu'eles les ont et bialz et nez , Leur font eles malvais chevez , Assez souvent teles i a .
Robers forment s'umelia A sa fame et a ses enfanz .
Bien set que la pueurs est granz Qui de li chiet , sourt et degoute .
Por peu sa fame fors nel boute De sa maison assez souvent .
« Je vos metrai , fait elle , au vent , Sire vilainz , orz conchïez , S'estes nes tex que mot dïez .
» Ne seit li las que devenir .
Ne puet aler , ne puet venir .
Sa fame a grant dongier le couche .
Plus le despit c'une viez çouche .
Ne fait rienz nule qu'il commant ; Del tolt vielt faire a son commant .
Se talent a d'aucune chose Et demander ne rouver l'ose , Les pas jure que Diex passa Que mar fu telz qu'il le pensa .
Quanqu'ele fait , fait sor son pois : Quant vielt porree , lors a pois ; Et quant vieut pois , lors a poree .
Mout est dolente en sa couree Quant il tant vit et il tant dure .
Vie li mainne pesme et dure .
A grant plenté en est de teles : Ne prisent mie deus viez peles Leurs barons puis qu'il sont malade ; Mout tost leur sont coreuz et sade Et des maisonz luez les barnessez ; Seur leurs barons se font maistressez .
Mais Salemons dist vraiement Que la maisons pent laidement Et trop va mal puis que la fame Seur l'omme en est maistresse et dame .
De la Robert ne sai que dire : Quant ele voit qu'adez empire , Si le despit , si le desdaingne Que nes touchier a lui ne daingne .
Se Nostre Dame , a cui tant pense , De lui aidier ne se porpense , Trop me venra a grant merveille Et si dirai qu'ele soumeille , Car esperance et bone foiz Au ciel li font plus de cent foiz Chascune nuit lever les mains : « He ! mere Dieu , fait il , au mains , Quant ne te plest que je respas , Bon finement et bon trespas Prochainement , dame , m'envoie .
Prochainement , dame , m'avoie A ce que tu as pourveü .
Tant ai langui , tant ai geü Que jambe et pié ai tout pourri .
Je n'ai enfant , je n'ai nourri Qui mais i daint tendre la main .
Miex aim la mort hui que demain .
Tant par sui ors , pucele monde , Que flair et pu a tout le monde .
» Une nuit ot assez oré Et tant gemi et tant ploré Qu'il s'endormi tout em plorant .
Cele que truevent secorant Et cil et celes , qui qu'il soyent , Qui doucement souvent la proyent Adont atendre n'i volt plus .
La grans roÿne de lassus , Qui de ciel et de terre est dame , Quant voit que fiex et fille et fame Dou tout en tout l'ont adossé Et com charoigne en un fossé Dou tout l'ont mis en nonchaloir , Aidier li vielt lors et valoir .
Lors vielt mostrer qu'ele seit faire ; Lors devenir la debonaire Vielt , ce m'est vis , cirurgïenne .
La tres douce phisicïenne , Qui tant par est de franche orine Que trestoz cialz sane et orine Qui ont en li bonne fiance , Quant voit la grant perseverance Que li las a et a eüe , De pitié est toute esmeüe .
Dou las pitiez telz li est prise Qu'endurer ne puet sa franchise , Ne pour le plus ne pour le mains , Qu'ele meïsme de ses mains , Qui tant par sont beles et sades Et sainnes por taster malades , Taster et saner ne le viengne .
Ne ne vielt por rien qui aviengne Que nus fors ele i mete main .
He ! he ! si maït Diex demain , Il n'a si mervilleuse fame En tout le mont com Nostre Dame ! Mervilleuse certes est ele .
La sainte virge , la pucele , Si tres douce est et si tres piue Que nule douceurs a la siue Comparer ne se puet ne panre .
La mere Dieu par est si tenre , Si piteuse , si debonnaire Que ne li put ne ne li flaire Enfers , tant soit plains d'emposture , Puis qu'ait pensee nete et pure .
Ou est qui osast nes penser Que taster daignast n'adeser Ne manoyer por nule chose La nete fleurs , la nete rose , La neteez de tout le monde , Homme tant ort et tant ymmonde , Si plain de bendiax et de naiez , Si plain de treuz , si plain de plaies , Si plain de roingne et de poacre ? Ou saint Eloy ou saint Fiacre , Qui telz genz sevent manoyer , I deüst vialz bien envoyer , Mais bien savoit , c'est or dou mains , N'avoient pas si soués mains Com elle avoit ne si tres sades Por bien saner tres griés malades , Et s'en savoit assez plus qu'il , Voire , plus que milante mil .
He ! mere Dieu , qu'est or de dames , De puceles , de hautes fames Qui leurs nez mout en estoupassent Et qui tout porrir le laissassent Ainz qu'i daignassent atouchier ? Lever nel daignoyt ne couchier Nes sa moillier , dame Tierree , Mais tu , dame , qui iez la ree Dont sort toute douceurs et ist , Pour ce que de cuer te requist , Mout le daingnas bien aprochier Et ses griez plaiez atouchier .
La grans dame de tout le monde , Qui toute sorrist et soronde De douceur et de pïeté , Quant voit le las si dejeté Que nez sa fame le dejete Ne n'est mais nus qui main i mete , Adont primes s'en entremet , Adont sa sainte main i met .
Li las Robers , li langeureuz Qui tant ert las et dolereuz Qu'il n'atendoit se la mort non En reclamant Dieu et son non Et em priant sa douce mere Qu'eüst pitié de sa misere , Une nuit endormis se fu .
La douce mere au roy Jhesu , Qui roïne est de tout le mont , De paradis lassus amont , Ce li sambla , descendre vit En sa maison et en son lit .
Tant par fu bele , c'est la somme , Qu'il n'est bouche ne langue d'omme Qui raconter le vos seüst Ne n'est ielz d'omme qui peüst Esgarder son vis ne veoir , Tant par est clers de grant pooir .
Mout doucement par grant delit Le malade assiet en son lit .
D'une main le chief li soustient Et a l'autre le piet li tient .
Luez que sa main polie et sade Touchié li a au piet malade , Toz est sanez , ce li est vis .
Ne sai que plus vos en devis : De fine joye luez s'esveille .
Mout s'esbahist , mout s'esmerveille Quant son piet sent gari et sain .
Ses las de cuer dedenz son sain De joie li sautele et vole .
Li las son piet baise et acole Et tant est liez ne seit que dire .
Il ne trovast a piece mire Qui le sanast si doucement .
Dou lit saut fors isnelement , Se keurt et saut par sa maison .
Plus grant joye ne fist mais hom .
Croyre poez , quant sain le virent , Que grant joye et grant feste en firent Si voisin , si enfant , sa fame .
A Soissonz , a la bele dame L'endemain s'en vient tout corant .
Le maistre autel tout em plorant Baisié a tant et embracié Qu'a grant painne l'en ont chacié .
Les gardes , qui nel connissoyent , Desconneü pour ce l'avoyent Que durement ert empiriez , Amaigris et mal atiriez .
Robers , qui sainz ert et delivres , Trestout ausi com s'il fust yvres , Entor l'autel souvent coroyt .
Dou piet sané souvent feroyt Granz cous deseur le pavement Et si crïoit mout hautement : « Vez ci le pié la bele dame ! Vez ci le pié la bele dame ! » Lors dïent clerc et chapelain : « Boutez la fors ce fol vilain , Ce vilain ivre , cel enchoistre ! Oïr le puet on desqu'en cloistre .
Tel feste fait et tel crïee Com se la feve avoit trouvee .
Boutez le fors se vous pouez .
C'est uns bobers , uns soz nouez .
- Saigneur , saigneur , ce dist Robers , Je ne sui pas vilains bobers , Ainçois sui Robers de Joï , Que Nostre Dame a esjoï .
Vilains bobers ne sui je mie , Ainz sui , ainz sui Robers joïe .
Robers , Robers sui porte joie : N'arai mais duel de riens que j'oie .
A Joï joians m'en irai .
Qui qui en pleurt , je m'en rirai .
Grant joie a moi ici afiert .
» Lors fiert li las , fiert et refiert Cinc fois ou sis mout lïement Dou pié deseur le pavement Et plorant dit a chascune ame : « Vez ci le biau piet Nostre Dame .
Vez ci le piet , ici , ici ! Qu'ele m'a fait , siue merci .
» Adont l'ont tuit reconneü , Quar laienz eut assez geü .
Nes les dames le reconnoissent , Qui de demander mout s'angoissent En quel maniere et en quel guise La mere au roi qui tout justise Santé rendue li avoit .
Cielz qui parler mout bel savoit Tout mot a mot et tout a trait Em plorant lor conte et retrait Tout ce qu'avez devant oï .
Par le mostier sont resjoÿ Et clerc et lai , et homme et fames .
Les cloistrieres , les bonnes dames , Meesmement les jovenceles , Qui cleres vois eurent et beles , De chant firent grant melodie .
Es clociers fu la sonnerie Et longue et grans et mervilleuse .
Au saint soller , la glorïeuse , A Soyssonz , la riche valee , Tanz myracles et tele alee Eut , si com truis , a ce tempoire Que faite en fu mout bele ystoyre , Mout bialz traitiez et mout bialz lires .
Ensi avint com Nostre Sires Devant le dist et anunça Et par l'enfant le pronunça .
Por ce que veil que chascune ame Saiche en quel tanz a Nostre Dame , Au saint soller pour l'ardant fu La tres grans ale a Soyssonz fu , Escrire ci le veil et metre : Se je des anz selonc la letre Faire vos veil narracïon , Lors eut en l'incarnacïon Trente et un an et cent et mil .
Cel an meïsme , ce dit cil Qui cest escrit apropria , Pappe Innocens si dedia Saint Maard le viel de Soyssonz .
Lors i ot char , tarte et poissonz .
Mout i couvint riche conroy Quant apostoyle i eut et roy , A ce qu'abbés i ot et vesques Autant com en vin breskeuz bresques .
Maistre Huez , qui hauz clers fu , Qui les ardanz vit et le fu Et qui parler oï l'enfant Qui en si peu eut apris tant , Es myracles qu'il traita dit Qu'a ses ielz propres tout ce vit Qu'en escrit mist et plus encor .
Trop convenroit ence en mon cor S'en mon livre voloye escrire Quanqu'au sien oy conter et dire ; Je n'en porroye a chief venir .
Pour ce m'en veil a tant tenir .
La tres grant dame , la tres bele Vers cui soller , vers cui semele Nez feuz d'enfer ne puet durer , Sousfrir ne daint ja n'endurer , Ce li pri je , la douce dame , Que feuz d'enfer n'en cors n'en ame Nul de noz toz puist atouchier .
Et au lever et au couchier Noz comandonz tuit en sa main .
Se la servomes soyr et main De vrai corage et de cuer fin , Ja a la vie n'a la fin Dou feu d'enfer n'arommes garde .
Feuz d'enfer n'a pooir qu'il arde Celui ne cele qui s'aart A li servir , par saint Maard .
Ou feu d'enfer n'iert cil ja ars Qui a s'amor s'iert bien aars .
Pour Dieu , pour Dieu , que n'i ardons ! A li amer noz aardons .
A li se fait bon aardoir , De li amer devons ardoir .
Por Dieu , chascuns si s'i aarde Que de s'amor jor et nuit arde .
D'une fame qui fu delivree a Loon dou feu Cele qui est de tel maniere Que de toz bienz faire est maniere Un jor qui fu fist a Loon Un myracle que mout loe on .
Or vos taisiez et si l'oez .
Por ce qu'en soit ses nons loez , A sa loenge le dirai .
Ja , se Dieu plaist , n'en mentirai .
La douce virge glorïeuse Certes n'est mie besoingneuse D'atrupperies ne de faintes .
De hauz myracles , d'uevres saintes Fait tant et a maintes fois faites Qu'estre contees ne retraites Ne porroyent par langue d'omme .
De mes mençoignes , c'est la somme , N'a pas besoingne Nostre Dame , Et j'ançois que dampnasse m'ame .
Assez mielz me vorroye taire Que dire truffes ne retraire .
Un doz myracle or entendez Et vos oreilles me tendez .
A Loon truis que fist jadis La mere au roi de paradys Au tanz le bon vesque Elinant Un myracle merveilles grant .
La lettre dit , ou je le vi , Prez de Loon , a Chïevi Un maieur eut assez preudomme .
La lettre Willaume le nomme , Et sa fame ot a non Soibors .
Une fille eurent qui Wibors , Ce m'est avis , ert apelee .
A un vallet l'eurent donnee Qui Aubuïnz avoit a non .
La bonne fame et li preudom Cele meschine tant amoyent , Por ce que plus d'enfanz n'avoyent , Qu'en un manoyr , si com moy samble , Manant estoyent tuit ensamble .
La dame estoit cortoyse et sage Et mout amoyt de doz corage La douce mere au criator .
Mais pour ce qu'ert de bel ator Et qu'ennorer mout bel savoit Le vallet qui sa fille avoit , Qui mout estoyt et bialz et genz , A dire pristrent mout de genz Qu'il tenoyt la fille et la mere .
A la dame fu mout amere Ceste nouvele , quant le sot , Por ce qu'ainc mais mal renon n'ot Ne coupes n'a en tout ce blasme .
Mout heit sa vie et mout la blasme .
Tant dolante est , tant plainne d'ire Ne seit que faire ne que dire .
Tant durement est destorbee Que durement jor et nuit bee , Pense et repense et subtelie Comment ceste grant vilenie Abatre puist et esfacier .
Cielz qui les maus seit toz bracier , Qui Caÿm fist murtrir Abel , Mout est joyanz , mout li est bel Quant aperçoyt que cele fame , Qui mout par amoit Nostre Dame , Si durement est destorbee .
Ou cuer li met une pensee Dont ele ert arse en une flamme Se Diex nou fait et Nostre Dame .
Jor et nuit tant l'assaut et tente Que son cuer met tout et s'entente A ce qu'aucun conseil puist penre Par quoy murtrir face son genre , Quar chascuns dit que de sa dame Tout autel fait com de sa fame .
Chascuns li met sus tout debout Si que la vile toute em bout .
Tant embrasa li anemis Le mal brasier k'eut en li mis Qu'il avint qu'en unes vendenges De ribaus et de genz estranges Eut grant plenté aval la vile .
Lors li dyables par sa guille , Por faire ardoir la lasse fame Et pour dampner et perdre s'ame , Deuz fors ribaus li a fait penre Et louer pour murtrir son genre .
En son celier mout en parfont Les deus ribaus un soir repont .
Et , quant la messe fu sonnee A l'endemain la matinee , Avec la fille i va li pere .
Malade un peu se fait la mere .
Aubuïnz , cui li glais enchauce , Isnelement se vest et chauce .
Cele qui coyement vielt faire Le mal murtre , le mal affaire , Et sus et jus et ça et la La maisnie toute envoya .
Quant par l'ostel ne voit nului Fors seulement que li et lui , « Bialz doz fiex , fait ele , Aubuïn , Va , se m'aporte un peu de vin .
J'ai si tres soif ja serai morte .
» Aubuïnz mout la reconforte Com cil qui cuide que voir die Et qu'ele ait soif et maladie .
Ou celier est tost avalez ; Li doz aigniauz tost est alez .
Si tost com chiet entre les leuz , Pris et saisi l'ont entr'auz deuz .
Sa lasse gorge li estrangnent Tant qu'il le tüent et estaingnent .
Ne li ont fait ne sanc ne plaie .
La torteruele qui fressaie En peu de tanz est devenue Tout coyement , a mousche mue , En son lit reporter leur fait .
Por mielz couvrir ce grant mesfait , Ausi com s'il dormoyt le cuevre .
Cil qui fait ont ceste male oevre Mout tost au large se sont mis .
Grant pooir a li anemis .
Aprez ce ne demeure gaires Que dou mostier revint li maires .
Sa fille aprez est repairie .
« Or tost , fait il a sa maisnie , Metez la table , si maingons .
» Lors saut Robins et Ermaingons , La table mettent et la nappe .
Li maires rue jus sa chape Et dist : « Or tost ! et pain et vin ! Or tost , fait il , fille , Aubuïn Apelez tost , si maingeronz .
Demain espoir vendengerons .
Ne voel or pas longues seoir , Nostre affaire voel porveoir .
- Or dou haster , cele respont Qui la verté taist et repont .
Encor gesir voy Aubuïn .
» Dist li maires : « Par saint Martin , Ne le tieng mie tout pour fol .
Il a bien repris , par saint Pol , Le cras de ceste matinee .
» Cele qui la fort destinee De son baron ne savoit mie Vers le lit keurt et si s'ezcrie Par grant amor et par grant feste : « Frere Aubuïn , levez la teste Et si noz ditez s'il est jors .
» Cielz qui toz est muiauz et sors Oïr ne respondre ne puet .
Quant ele voit qu'il ne se muet , Toute la robe jus li sache .
Cil ne se muet ne c'une estache Qui toz est ja pales et tains .
Quant cele voit qu'il est estains Et que mors est sanz nul resort , Quanqu'ele puet s'escrie fort , En haut s'escrie : « Mere ! mere ! Ci a nouvele mout amere ! Mors est mes barons , mes bons sire .
Ja est plus jaunes que n'est cire .
» La mere , ausi com rien n'en sache , Ses poins detuert , ses chevolz sache .
Crie la fille , brait la mere Et trop grant duel refait li pere .
De toutes pars les gens akeurent , Qui Aubuïn crïent et pleurent .
Ici ne weil arester pas .
Conreez est isnelepas , Ensevelis et mis em biere .
Por ce qu'est mors en tel maniere Et que vallez ert bialz et genz , Mout par est plains de maintes genz .
La nouvele , qui tost ala , Ala et vint tant ça et la Qu'a Loon vint sanz nul delai .
Li livres dit , ou leü l'ai , Qu'a Loon un vidame avoit Qui apelez Ybers estoyt .
En la cité , c'en est la somme , N'avoit d'assez si tres sage homme Se plus ne fust crüex que sages .
Tant ert li cuers et li corages Et fel et fiers de ce vidame Ja n'eüst d'omme ne de fame Pitié , ne ja ne le plainsist Puis que jugemens l'atainsist .
Quant d'Aubuïn oit la nouvele , Ne li est pas plaisanz ne bele .
Mout s'esmerveille durement Comment si tres soudainnement Si bialz vallez mis est en biere .
Tant pense avant , tant pense arriere Qu'il perçoit bien par son savoir Qu'aucun barat i puet avoir .
Toz trespensez est toute jor , Mais l'endemain sanz nul sejor , Com hom soutil de grant maniere , Ainz qu'au mostier viengne la biere , A Chïevi s'en vient bien main .
« Si m'aït Diex , fait il demain , De ce vallet sui mout dolens .
» De l'enquerre n'est mie lenz Ou il fu mors , quant ne comment .
Quant voit que par enquerrement Chose n'en oit qui li soufise , Com hom trop crüeuz en justise Dou pié boutee a jus la biere ; Ireement de grant maniere Tout le suaire a depicié .
Maintenant qu'il le voit blecié Entor la gorge , noir et taint , De mautalent les denz estraint Et dist : « Murtris est , par saint Pere ! » La mere , la fille et le pere , Qui qui en doye groignoier , Isnelement et tost loyer A fait les mains derrier les doz .
En debatant de bastons gros A Loon les en fait mener ; Mout les fait batre et mesmener .
Ainz qu'il viegnent emmi la vile , Aqueurent genz plus de dis mile ; De toutes pars genz i aqueurent .
Piteusez genz de pitié pleurent , Et li felon rïent de joye .
Pour quoy lonc conte vos feroye ? Devant l'evesque sont venu En lors chemisez trestout nu .
Quant la lasse dolante fame Voit ce maufé , ce mau vidame Qui si les mesmainne et escille , De son baron et de sa fille Mout grans pitiez au cuer li prent .
Ensi com Sains Espirs l'esprent , Quanqu'ele puet en haut s'escrie : « Ces innocens ne tüez mie , Car couppes n'ont en cest affaire .
Moy ardoir faites et desfaire , De moy justise faites penre , Quar je murtrir fis mon biau genre .
Par moy gist il , li las , em biere .
Homecide sui et murtriere .
» Sa fille et son baron delivre Et a la mort ensi se livre .
La lasse ensi en sa chemise Avalee est en chartre et mise Tant que li vesques soyt estruis Comment ses cors sera destruis .
Li bons evesques Elinanz , Ou li pueples ert aclinanz , Et il et toz li hauz clergiez , Au mielz qu'il puet , s'est consilliez Qu'est affaire de tel murtriere .
Cil dit avant et cil arriere , Ne point ne sont d'une acordance .
Un maistre i ot de grant bobance , De grant affaire et de grant non ; Maistre Quentins avoyt a non .
Mout ert bons clers , mais peu en ce Pris , et s'ai droyt , sa grant scïence Que ne l'avoit pas arousee Sains Esperis de sa rousee .
Trop fu crüeuz , sauve sa grace , Quant il ne prist bien garde a ce Que sa douceur Diex tant avive Qu'il vielt que li pechieres vive Et qu'il face sa penitance .
Taillament rua sa sentence Et si dit pour droit au vidame Que maintenant en une flame Devoit estre arse la murtriere .
Cielz n'en fist pas dolante chiere Dou jugement quant il l'oÿ , Mais durement s'en esjoÿ .
Nus plus crüeus de lui n'i fust .
Si res a res , si fust a fust La justice et le droit raoit Que nus es mains ne li chaoit Alez ne fust sanz nul delai .
Encor li clers fist pis dou lai Qui si crüeument la juja .
Mal est jugiez qui mal juge a : La lasse ou clerc ot felon juge .
Clers est desvez qui ainsi juge .
D'ardoir la lasse si se haste Li vidames , que d'un bon haste Ne mainjast pas si volentiers S'eüst juné deus jors entiers .
Et li parent au mort restoyent Pres de lui , qui l'amonestoyent Qu'isnelement fesist et tost L'orde murdriere mettre en rost .
Fors de la chartre l'ont sachie , Mout crüelment li ont lacie Une grant hart entor le col , Que blanc avoit la lasse et mol .
Quant voit la lasse qu'est alee , Tout em plorant s'est escrïee Et jointes mains prie au vidame Qu'au moustier la tres douce dame Un seul petit la laist orer Et ses pechiez plaindre et plorer .
A mout grant painne li otroye , Mais toz li peuples mout l'en proye .
Quant a l'eglyse vient la lasse , Entor li a de gent tel masse Et si grans pueples i apluet Qu'a grans painnes entrer i puet .
Em plorant brait la lasse et crie : « Douce dame sainte Marie , Aiez pitié de ma misere .
Dame qui iez la douce mere Au doz Seignor qui tout cria , De ceste lasse qui si a Grant mestier de ta grant aïe L'ame sekeur et l'ame aïe , Car ja li cors ert escilliez , Bruïz en flame et graïlliez .
» Mout vraiment sanz demoree De ses pechiez s'est confessee , Et voiant clers et voiant lais ; Ne croy qu'a piece voyés mais Fame de tele repentance .
Lors s'escria sanz demorance Li vidame , qui crüeulz fu : « Or tost ! or tost ! au fu ! au fu ! N'ai que faire de tel delai .
» De pitié pleurent clerc et lai ; Gaires n'i a grant ne petit Qui em plorant pour li ne prit .
La dolante qui la mort doute En larmes font et remet toute .
A Nostre Dame se doulouse ; De chaudes larmes tout arouse Et moille tout le pavement .
Au pueple prie doucement Qu'il deprit Dieu et Nostre Dame Que par le feu et par la flame Ou doit ses las de cors bruïr Le feu d'enfer puist defuïr Et eschaper sa lasse d'ame .
Devant l'image Nostre Dame S'est la lasse pasmee en croiz .
Au revenir a basse voiz Souspirant prie Nostre Dame Que son doz fil deprit pour s'ame , Car li cors ert ja trespassez .
« Or tost ! or tost ! passez ! passez ! Fait li vidame , qui la haste , Or tost ! or tost ! un mout biau haste De vostre cors volrai ja faire , Orde murtriere deputaire ! » La dolante , la lasse fame , Quant ot et entent le vidame , Qui si s'aïre et si s'esfoudre , Plus le redoute que le foudre .
Tant peu com a d'espace et d'aise Le pavement baise et rebaise Plus de cent foys mout doucement .
Adont se lieve isnelement .
Dou signe s'arme de la croys Et puis s'escrie a haute vois : « He ! mere Dieu , pucele monde , Dame et roÿne de cest monde , Empereris dou ciel et dame , Par le torment de ceste flame , Par ceste mort pesme et honteuse , Haute pucele glorïeuse , Dou feu d'enfer m'eschive et garde .
» Em plorant lors le ciel regarde Et jete un mout parfont souspir En reclamant le Saint Espir , En reclamant de toute s'ame La grant douceur de Nostre Dame .
Dou mostier ist sanz demoree La lasse fame , l'esploree , Tout sanz plus faire et sanz plus dire .
La lasse au liu de son martire Tout debatant en ont menee .
Aprez li a tele aünee Que plainnes sont toutes les rues Et de granz genz et de menues .
Fors de la vile toute seule Ot une viez maison d'esteule .
La lasse fame en sa chemise Ont la dedenz boutee et mise .
A une estache fort la loyent ; De grosses cordes qu'il avoyent De toutes pars si fort l'estraignent Que desqu'as os la char li fraignent .
De boisez , de coupiax , d'estraim , De pesaz , d'esteule , de faim Cele maison ont toute emplie .
Li vidames adont s'escrie : « Or tost ! or tost ! le feu ! le fu ! » La ou cele loÿe fu De fors cordes et de fors hars Boutent le feu de toutes pars .
Lors saut li fus et la fumee , La maisonz est luez alumee Plus tost qu'uns feuz de chanevoz .
Cil qui cuers ont doz et devoz , Quant par tout voyent feu et flamme , Em plorant prïent Nostre Dame Qu'ele ait pitié isnelement De celi qui si doucement A sa douceur s'est commandee .
Cil qui n'ont pas sainne pensee Et qui felon sont de corage Entor le fu mainnent grant rage .
Souvent li crïent s'ele a chaut , C'est a bon droyt , ne leur en chaut .
Les douces genz pour li deprïent ; Li felon eschignent et rïent Et dïent que c'est a bon droit .
La maisonz est arse luez droit Et trebuche tout en un mont .
Desqu'as nues lassus amont Saillent et volent les flamesches .
Lors est si fiers et si revesches Li grans brasiers et la grans flame Tuit dïent de la lasse fame Piece a s'en est l'ame fuïe Et la chars toute arse et bruïe .
Mais la douceurs de Nostre Dame Ou grant brasier , en la grant flame La lasse fame si bien garde Qu'encor n'i pert n'encor n'a garde .
En l'ardant flame est toute sainne : N'ele est plaïe n'ele sainne N'ele ne brait n'ele ne crie , Ainz samble que soit endormie A l'estache , qui art encor .
Nes ses cheveus , qui mout sont sor , A si la flame defuïs Qu'encor uns seuz n'en est bruïs .
Quant li parent le mort la voient , Qui sanz dotance bien cuidoient Que toute fust arse et bruïe , Mout est leur joye esvanuïe .
Com cil qui gaires ne l'ont chiere , Huçant li vont : « Orde murtriere ! Ainsi n'eschaperez vos pas .
Arse serez isnelepas , Par la bouele et par les plaies ! » Palis et soiz , buissonz et haiez De toutes pars vont raportant , Et d'un et d'el i metent tant Que plus qu'ainçois refont grant fu .
Mais ce que vaut ? Douter trop peu Doit tout le mont cui Diex aïe .
Petit doute leur envaïe , Leur grant brasier ne leur grant flame Puis qu'en aïe a Nostre Dame Et son doz fil , qu'entre ses denz Enz en la flame la dedenz En souspirant prie et apele .
Maint charbon vif , mainte estencele Cielz qui la fust voler veïst Et mout grans hides li presist Dou feu orrible et de la flame .
Or en conviengne Nostre Dame , Car nus sanz li de tel mescief Ne porroit pas venir a chief .
Si anemi , qui se deportent En li ardoir , ou feu aportent Tant de merveilles que l'ardure Plus que devant la moytié dure .
Mais la douceurs , la grans rousee De la dame qui arousee A toute rien par sa douceur Ou grant brasier et en l'ardeur Arrouse si la lasse fame Qu'ele ne sent ne feu ne flame .
Emmi le feu est a estal ; Ne li puet faire li feus mal .
Mal ? Qu'ai je dit ? Ainz li fait bien Et aïde , n'en doutez rien , Car les cordes et les fors hars Dont sus et jus et toutes pars Si crüelment estoit loïe Ars li a a ceste foÿe .
Tuit si loyen sont ars en cendre , Or puet ses mains vers le ciel tendre .
La lasse fame , l'escillie , Que si avoyent bresillie , Toute droite est emmi la flame .
N'a en la place homme ne fame , Quant li feuz prent a decheoir , Apertement ne puist veoir Comment au ciel estent ses mains .
Que vos diroye plus ne mains ? Mout pres s'en va Dieu ne renoyent Si anemi quant il la voyent .
Com felon vilain et engrez Qui les cuers ont plus durs que grez , D'ire et de duel trestout tressüent .
Par grant aïr assez li rüent Bloustres et pierres et caillex , Mais si d'auz toz l'escremist Diex Qu'il n'ont pooir de li mal faire .
La lasse adont ne se puet taire , Ainz leur a dit mout humelement : « Seignor , seignor , or belement .
Quant Nostre Dame ai a escu , Honte n'aiez d'estre vaincu .
Seignor , seignor , ce dist la fame , Quant par les preces de la dame Qui dame et roÿne est des cielz Espargnie m'a li doz Diex , Espargniez moy , si ferez bien .
Saichiez pour voyr que nule rien Ne sent de chose qu'on me face , Car Diex me garde par sa grace Et par les preces de la dame A cui j'avo mon cors et m'ame .
» A ces paroles qu'ele ot dites Si espira Sainz Esperites Toz cialz qui furent en la place Que chascunz a mollie face De ce myracle Dieu mercie Et ma dame sainte Marie .
Dou myracle , de la merveille Li vidame trop s'esmerveille .
Tout em plorant en haut s'escrie : « Bele , tres douce , chiere amie , De ce brasier venez tost fors .
Garde n'arez ne que mes cors Dou grant brasier , de la grant flame .
» Atant vient fors la lasse fame .
Li vidames jus dou cheval Est tost saillis et dou grant mal Qu'il li a fait merci li crie Et asses piez mout s'umelie .
Tout em plorant la lasse fame De terre lieve le vidame ; Tout li pardone doucement Et toz les autres ensement .
Qui lors veïst pueple plorer , Gracïer Dieu et aourer Et ma dame sainte Marie Ne se tenist de plorer mie .
Trestuit l'esgardent a merveille .
Les deus pars est clere et vermeille Plus que devant n'avoit esté .
Ausi clere est com fleurs d'esté Et coloree comme rose .
Merveille fu de ceste chose , Et toz li monz s'en mervilla .
Bien parut que bien i villa La mere au roy qui tout justise , Car ainz ne fu nes sa chemise Ou grant brasier n'en la fumee Tant ne quant arse n'enfumee , Ainz fu assez aprés le fu Blanche et belle plus qu'ainc ne fu , Et se peut bien chascuns veoir C'onques li feuz pour nul pooir Si hardis ne fu ne si folz Qu'un trestout seul de ses chevolz Osast touchier , bruïr n'uller .
Bien doit crïer , braire et uller , Bien doit ses poins batre et detordre , Bien est pusnais et de put ordre Cil qui de cuer , de cors et d'ame N'oneure et sert la douce dame Qui si sekeurt , qui si aïe Cialz qui de cuer quierent s'aïe .
Cis myracles n'est pas mains grans , Ce m'est avis , que des enfanz Que Diex sauva en la fornaise , Mais ceste fu en l'ardant braise Mise pour crime et cil pour foy .
Ne sai que je die , par foy , Mais il m'est vis , foy que doy m'ame , Que qui de cuer sert Nostre Dame Et de bon cuer a li s'avoe Si cheanz est que de Dieu joe .
Cil qui s'i weillent avoer Sont si cheant de bien joer Qu'adez jetent dis et huit poinz .
D'arester ci n'est mie poinz , Ainz irai outre a ma matere .
Mout fu loez Diex et sa mere De la merveille qui avint .
A mout grant joye s'en revint La dolante , la lasse fame ; Droit a l'eglyse Nostre Dame Atout le pueple est repairie .
Ou fu par est si esclairie Que nez et purs est touz ses cors Trestout ausi com est purs ors Quant il s'espure en la fornaise .
Li vesques mout l'acole et baise Et li clergiez trestoz ensamble .
En l'eglyse , si com moy samble , A mout grant joye est receüe .
Tant i a gent grosse et menue Et tante cloche i bruit et sonne Qu'as pluiseurs est avis qu'il tonne .
Ne vos saroit raconter nus Comment Te Deum laudamus Chantez i fu sollempneument .
Grant feste font , et , endement Que de joye chantent et pleurent Et Dieu mercïent et aeurent , En crois se gist la lasse fame Devant l'ymage Nostre Dame .
Maint souspir fait grant et parfont Et en larmes si tres parfont Que tout moille le pavement .
Mout mercie tres doucement Nostre Dame sainte Marie De son secors et de s'aïe .
Quant d'orison fu redricie , A sa maison , a sa maisnie Retorner volt sanz delaier .
Li vidame , qui apaier Se volt a li des grans mesfais Et des anuis qu'il li ot fais , Tant la tient corte et tant la proie Que cele nuit a mout grant joye En sa maison est demoree .
Com un corsaint l'a aouree Et servie toute la nuit .
Mout li prie ne li anuit La laidure qu'il li a faite ; A li s'acorde , a li s'afaite Et envers li mout s'umelie .
« Sire , ce dit la Dieu amie , Vers moy de rien n'estes mesfais , Car tant par est grans mes mesfais Qu'ardoir cent fois me deuïssiez Se tant ardoir me peuïssiez .
Mais la douceurs de Nostre Dame , Que je requis de toute m'ame , Sauvee m'a et garantie .
Se faite m'avez vilenie , La mere Dieu le vos pardoingne Et bonne fin par tanz me doigne .
» Ses desiriers bien li avint : La fin voloit et ele vint .
Ne que trois jors ne veschi puis , Ce dit la lettre ou je le truis .
Pour ce que s'ame ert espuree Et netoÿe et escuree En tantes tribulatïons , Devine dispensatïons , Ançois que chaïst en nul vice Et ançois que muast malice L'entendement la bonne fame Ne fictïons deceüst s'ame , Sa fin hasta par verité Ou non de Sainte Trinité .
Em pleurs et en devocïon Et en vraie confessïon Droit au tiers jor de ceste vie Se departi la Dieu amie .
Croire devonz qu'ele parti , Quant de cest siecle departi , A la grant joie ou partiront Cil et celes qui serviront La grant roÿne , la grant dame Que toz hom doit et toute fame Et par raison et par droiture Amer sour toute creature .
Cis myracles bien nos enorte Que la grant dame qui est porte De paradys servomes tuit .
En son service a tant de fruit Que trestout cil qui l'ont servie Trouvé i ont le fruit de vie .
Cis myracles bien noz esclaire Que mout par est Diex debonnaire , Misericors , piteuz et doz , Car les pechiez pardonne toz Tout maintenant c'om s'en repent .
Cis myracles bien noz aprent Que granz chose est de penitance Et bien noz mostre sanz doutance Que mout a tost confessïonz , Penitance et contriccïons Apaisié Dieu et acordé .
Sainz Augustinz m'a recordé Ou Livre de confessïon Qui puet avoir contrictïon Et puet devotement orer Et ses pechiez plaindre et plorer Isnelement a Dieu s'acorde .
Et sainz Grigoires noz recorde Q'orisonz Dieu a douceur trait Et la larme force li fait .
Orisonz Dieu mout adoucist , Mais , luez que la larme douce ist Dou pecheür , ele a tel force Que la douceur de Dieu esforce A ce que le pechié pardonne Et que sa grace otroye et donne .
Se noz volonz de cuer orer Et nos pechiez plaindre et plorer Ausi com fist la bonne fame , Dou grant brasier et de la flame Dou feu d'enfer n'aronz ja garde .
Qui ce myracle bien regarde Bien est enfez et bestïole S'il ne se derront et affole En bien servir et enorer , En encliner , en aourer La grant dame , la glorïeuse , La tres douce , la tres piteuse Qui debonnaire est tant et piue A cialz qui requierent s'aiue Et qui bien l'aimment de cuer fin Qu'adés leur donne bonne fin Et est escuz , espiez et lance A çaus qui ont en lui fiance .
Quant ou grant feu , en la grant flame Sauva et garanti la fame Por ce que honnouree l'avoit De tant peu com elle savoit Comme fame norrie a vile , Avoir doivent bien , par saint Gile , En sa douceur , en sa puissance Grant seürté , grant esperance Li bien discré et li bien sage Qui la servent d'ardant corage Et tempre et tart et main et soir .
Avoir i doivent grant espoir Cil et celes , qui que il soient , Qui devant li souvent se ploient , Qui devant li souvent s'aclinent , Qui chascun jor cent fois l'enclinent Et aeurent a nus genolz En recordant son salu doz Et qui de li sanz nul sejor Chantent et lisent chascun jor .
Nou di pour ce qu'ausi bone ame N'ait symples hom et symple fame Com li soutilz , s'il le desert , Mais toutes voies qui plus sert Et plus discrez est de servir Plus doit avoir et deservir .
Et si fait il , ce n'est pas doute .
Cil ne voit preu , ainz ne voit goute Et bien souspris l'a li maufez Qui espris n'est et eschauffez De bien servir la douce dame Qui si sauva la bone fame Con ci devant avez oï .
A Loon furent esjoï De ce myracle durement Et clerc et lai communement .
Et des privez et des estranges Faites en furent grans loenges .
De ce myracle mervilleuz Loee en fu en mout de leuz La haute dame , l'onnoree , Et mout en est encor loee .
La douce dame de Loon Por ce myracle encor lo on .
Bien doit ses nons estre loez , En ce myracle bien l'oez .
Cil ne vaut pas qui ne la loe Un oef de quaille , non , d'aloe .
Loonz la tuit , loonz ! loonz ! Bien le noz loe ici Loons .
D'une fame qui fu garie a Arras Mes livres dit , conte et narrat Qu'en la riche cité d'Arrat Ot jadis une meschinete Qui mout estoit douce et symplete .
Si com Dieu pleut , un jor avint Qu'ele ou jardin son pere vint Toute seule sanz compaignie .
Nostre Dame sainte Marie , La douce mere Jhesu Crist , Si com li pleut , si com li sist , La s'aparut a la pucele Si glorïeuse , si tres bele Que raconter ne le saroie .
La meschinete si s'esfroie Et si durement s'esmerveille Ne seit se dort ou s'elle veille .
La fleurs de lis , la fresche rose Ou cortoysie est toute enclose , Qui vraiement par verité Aimme vraie symplicité , Lors dit a la symple garcete : « Bele amie , bele fillete , Ses tu qui sui ne com j'ai non ? » Cele respont en tramblant : « Non , Ne vos connois , ma douce dame .
» Lors li a dit la clere gemme : « Bele fillete , bele amie , Je sui la mere Dieu , Marie .
» Le sade non quant cele entent , En souspirant les mains li tent Et mout parfont l'a enclinee .
Quant est un peu asseüree , Lors a parlé mout symplement : « He ! bele mere Dieu , comment Voz daigniez , fait la pucelete , Aparoir a tele garcete ? - Bele fille , fait Nostre Dame , Por ce que veil le preu de t'ame , A toy me sui appareüe .
Je voeil , por ce sui ci venue , Que tu soyes de mes puceles , De mes virges , de mes anceles .
Se tu vielz faire mon commant , Je t'amonest , di et commant Que nete soyes comme rose Et garde bien seur toute chose La flor de ta virginité ; La fause amor , la vanité Eschiue et fui de cest fol monde .
S'a droit vielz estre pure et monde Pour moy servir bien purement , Garde ton cors si netement Qu'a ce nul jor ja ne t'assentes Que baron aiez n'ome sentes .
Ensi seras de mes anceles , De mes virges , de mes puceles .
» Ensi de li s'est departie Nostre Dame sainte Marie , Et la pucele d'autre part Lie et joieuse s'en depart Et a l'ostel est retornee .
En son corage , en sa pensee Ceste chose si bien cela C'onques nului nel revela .
Si symplement puis se maintint Qu'a merveilles chascuns le tint .
Mais quant ce vint qu'ele eut aage , Requise l'a en mariage A ses amis et a ses genz Uns vallés josnes , bialz et gens .
Au mariage , que bon sentent , Tuit si ami mout tost s'asentent .
Cele ne s'i vielt assentir Qui ja atouchier ne sentir Ne quiert home jor qu'ele vive .
Mais a folie et a wisdive Le tient li peres et la mere .
Assez la bat et fiert li pere , Et la mere mout la laidoye .
La meschine , qui mout s'esfroye , Adont leur a reconneüe L'avisïon qu'avoit veüe .
Mais li peres ne l'en croit mie , Ainz torne tout a trufferie .
Tant la tient corte et tant l'esforce Que maugré sien , a fine force Au vallet la fait espouser .
Mout se commence a doulouser Et a complaindre en son corage Quant voit outre le mariage .
« He ! mere Dieu , virge pucele , Fait la lasse , sekeur t'ancele .
S'aucuns secors de toy ne sort , Tout le monde trouverai sort .
Ne truis nului qui me consaut .
Chascuns me fiert , chascuns m'assaut , Chascuns m'esbaubist et assote , Chascuns me tient pour garce sote .
Douce dame sainte Marie , Si sui dolente et esmarie Ne sai que dire ne que faire .
Haute roÿne debonaire , Dame piteuse , virge piue , Se ton secors n'ai et t'aiue , Ma chasteé est vïolee Et m'ame morte et affolee .
» En tel maniere la dolente Mout se complaint , mout se demente .
Se Nostre Dame n'en souvient , Bien voit qu'a force li couvient Brisier son saint commandement .
Un petitet trop plengement Ici endroit parler m'estuet , Mais autrement estre ne puet Se le miracle weil retraire Si con la lettre le m'esclaire .
S'aucunes foiz chastes oreilles S'esmerveillent de tiex merveilles , Raison depri que me desfende , Car dire estuet si c'om l'entende .
La lettre dit , si com moy samble , Quant entr'euz deus furent ensamble La nuit premiere en un biau lit , Faire en cuida tout son delit Li espousez com de sa fame .
Mais si la garda Nostre Dame , Cui mout apele de doz cuer , Qu'il ne la puet vaintre a nul fuer .
Que qu'envers li ses barons face , Sa chasteé de rien n'esface .
Puis que li cuers ne s'i assent , Li cors d'ordure ne se sent .
Et en la fin , quant la lassee Tant qu'ausi gist comme pasmee , N'en peut il pas son voloir faire .
Tel honte en a et tel contraire Por un petit de duel n'enrage .
Si serré trueve le passage Qu'il ne se puet dedenz embatre Ne pour luitier ne pour combatre .
Bien demi an dure la luite .
Chascune nuit , quant il anuite , Tous fres revient a la meslee , Mais la porte est si fort pellee , Si fort serree , si fort close Qu'entrer n'i puet pour nule chose .
Une nuit est si eschaufez , Si com l'atise li maufez , Q'un canivet a pris li lerres , Li omecides , li murtrieres ; Por refroidier sa grant ardure , Dedenz la porte de nature Fichié li a si durement Por un petit qu'isnelement Fors par mi outre son joel Tuit ne li saillent li boel .
De toutes pars li sanz en raie .
Faite li a si mortel plaie Que ja mais , tant com soit en vie , Part n'en ara ne compaignie .
Ausi li liz sanglenz est luez Com s'acorez i fust uns buez .
La lasse brait , la lasse crie ; A ma dame sainte Marie Se complaint , doluse et demente .
Sa grans plaie si la tormente Ne seit que puist faire ne dire .
Onques trouver ne peut puis mire , Tant s'en seüst bien entremetre , Qui nul conseil i peüst metre .
Ne seit la lasse que puist faire .
Tant a doleur , ire et contraire Que ne se puet dou lit movoir , Ainz gist adez par estevoir .
Mout se complaint a Nostre Dame ; Mout li prie que pent de l'ame , Car alez est li las de cors .
Un evesque eut a Arras lors Qui mout estoit de grant renon ; Aluisïus avoit a non .
Tant fait la lasse c'on l'i porte .
Si com fame demie morte A l'evesque s'est confessee .
L'avisïon li a contee Qu'ele veüe eut en s'enfance , Et puis li dit sanz delaiance Ses fais et toute s'actïon .
Quant l'evesques s'ententïon Voit si tres pure et si tres sainne , Por peu que li cuers ne li sainne .
Tant par a grant compassïon De la grant tribulatïon Qu'il voit que la dolante endure Faire fesist mout grant laidure A son baron isnelement Et luez sanz nul delaiement D'auz deus fesist divorcïon , Mais il s'apense que li hom Cui espeuse est la garderoit Mielz c'uns estranges ne feroit Et par raison et par droiture .
Li bons evesques par grant cure Au mielz qu'il puet la reconforte .
A son baron mout bien enorte Por l'amor au haut roy celestre Que ses freres apreigne a estre Quant ses barons estre ne puet ; Et se rienz nule li estuet Qui de son propre ne sousfise , Il li fera a sa devise Mout largement , n'en redout mie , Avoir toz les jors de sa vie .
Mout l'a l'evesques confortee .
A son ostel est reportee , Mais la lasse est a tel martyre Que jor et nuit sa plaie empire .
Grant piece vit a tel contraire Qu'anuis seroit de ce retraire .
Par le plaisir dou juste juge Qui tout adés justement juge , Ja soit ce que maint jugement Face a la fois ocultement , Queque la lasse languissoit Qui de son lit onques n'issoit , Li feuz d'enfer si fort se prist Par tout Artoys et tant esprist Et d'uns et d'autres que redire Ne vos saroye le martyre , La braierie , la crïee Qui ert par toute la contree .
Se li piteuz pere de gloyre Tramis n'eüst a ce tempoire Une sainte phisicïenne Pour sauver sa gent crestïenne A Arras , la riche cité , Tuit fuissent ars par verité Communement et clerc et lai .
La lettre dit , ou trové l'ai , Que li doz roys , li tres doz pere , A sa tres douce sade mere Dona adont si grant pooir Que nus ne la venoit veoir A Arras , a son biau moustier , Estainz ne fust sanz detrïer De la dolereuse arsïon Mais qu'il eüst contrictïon De ses pechiez et repentance .
Cielz feuz d'enfer sanz demorance La lasse fame dont je cont Si crüelment reprist adont En la mamele et si griément Qu'ele se fist isnelement Porter ou moustier Nostre Dame .
Que plus i fu la lasse fame Et plus ses mauz li empira .
Li feuz d'enfer si l'atyra Que luez toute arse eut la mamele .
Adont se prist en la forcele Si ardamment li ardanz feuz Que luez li fist nuef si grans treuz Et si hideuz de grant pooir Que nus ne l'osoit nes veoir , Tant ert orrible et tant hideuse .
En l'eglyse la glorïeuse La lasse ensi languist grant piece .
Li pis li chiet toz et depiece , Et desqu'as costes va li feus .
Avec les autres languereus Languist la lasse la dedenz .
La mere Dieu entre ses denz Mout doucement souvent deprie Qu'ele la jet de ceste vie , Car tant par est sa vie dure Et tant par sueffre grant ardure Que de morir a tele envie Qu'avis li est que mors soit vie Et vie soit pire que mors .
Mais cele en cui est toz confors , Quant voit si grant sa maladie Qu'il n'est qui ost nes cuidier mie Que puist plus vivre ne durer , Adont primes la vielt curer .
Quant voit la virge pure et monde Que despite est de tout le monde , De baron , de pere et de mere , Adont primes l'estoile clere Qui enlumine tout le monde Si netement la cure et monde Que touz li monz s'en esmerveille .
Celle qui fait tante merveille Que touz nos fait esmerveillier , Celle qui set si bien veillier Quant mestiers est pour ses amis , Quant voit sen affaire a ce mis Que toz li mons sa mort covoite , De li secorre adont s'esployte : Adont primes s'en entremet , Adont primes sa main i met , Adont mostre sanz demorance Sa grant douceur , sa grant puissance .
La lettre dit qui le devise Q'une nuit ot tant en l'eglyse Et de malades et d'ardans Que mout i fu la presse grans .
Adont la lasse , l'esbarie , A ma dame sainte Marie Mout longuement s'est dementee : « He ! mere Dieu , virge sacree , Ce dist la lasse , la chaitive , Ne sueffre mais que je plus vive A tel doleur n'a tel martire , Car , douce dame , bien puis dire C'ainz creature ne fu nee Qui plus fust onques degetee Ne plus despite que je sui .
Ce poise moi que j'onques fui , Et doleurs est que je tant dur .
He ! douce dame , le cuer dur En as tu plus assez de fer Quant tu ainsi dou feu d'enfer Ardoir me lais pis et forcele .
He ! mere Dieu , ja sui je cele Qu'en m'enfance si chiere eüs Que tu a moy t'apareüs .
Ja desis tu , virge pucele , Qu'a ta servant et a t'ancele M'avoit ta douceurs esleüe .
As me tu , dame , deceüe ? Et ta saintisme avisïons Devenra ele illusïons , Fausetez et fantomerie ? » A ma dame sainte Marie La lasse fame , la dolente , Tant se complaint , tant se demente , Tant brait , tant crie , c'est la somme , Que fame n'a entor li n'homme , Sain ne malade , cui n'anuit .
Mais quant ce vient vers mie nuit , Taire l'estuet par estovoir , Car plus ne puet langue movoir .
Tant par est foible et tant afflite Qu'il n'a en li fors l'esperite .
Lors clot les ielz la lasse fame , Se commande son cors et s'ame A la devine pïeté .
La lettre dit par verité La lasse , luez qu'est endormie , L'eglyse voit si esclarcie Qu'il samble bien que mil estoiles Ait la dedenz et mil chandoiles Et mil tortis toz embrasez .
Queque ses cuers est tresvasez De la clarté qu'ele a veüe , Dou ciel laienz est descendue Une grant dame , une roÿne , Qui tant est clere , pure et fine Et tant par est bele a devis Que l'eglyse , ce li est vis , Esclarcist plus ses clers viaires Que ne fesist nus luminaires Ne que ne fesist li solaus Quant plus est clers et plus est hauz .
La ou gisoit la lasse fame Tout droit venue est cele dame Et se li dist mout doucement : « Bele amie , s'isnelement Vielz de toz maus estre sanee , Lieve tost sus sanz demoree Et se va tost , plus n'i atent , Devant mon saint autel t'estent .
La gariras sanz demorance Mais que foy aies et creance .
- He ! mere Dieu , cele respont , Por tout l'avoir de tout le mont N'iroye nes un tout seul pas .
» La mere Dieu isnelepas Par sa douceur , par sa franchise Doucement l'a par la main prise ; Desqu'a l'autel l'en a menee .
Si travillie , si penee Est , ce li samble , quant la vient , Qu'a rendormir luez la convient .
Devant l'autel dort doucement , Mais ne dort mie longuement Quant repairie est Nostre Dame .
« Saiches , fait ele , bonne fame , Que garie iez tout plainnement , Et , pour ce tout certainnement Et vraiement tes cuers le croye Qu'a parlé ta bouche a la rnoye , Tuit li ardant que baiseras Demain , quant tu t'esvelleras , Estaint seront dou feu d'enfer .
» Devant l'autel dormi mout fer Desqu'au grant jor la bonne fame .
Toute l'eglyse Nostre Dame De genz fu plainne ainz qu'esveillie Fust la lasse , qui mout fu lie Si tost com elle s'esvilla .
Chascuns forment s'esmervilla Quant il dormir vit cele fame Si pres de l'autel Nostre Dame .
Aucuns qui ne la connut pas Vers li s'en vient plus que le pas ; Dou pié la hurte ireement .
« Or sus ! or sus ! isnelement Fuies de ci , fait il , amie .
Quant vos ci estes endormie , Vos n'estes mie tres bien sage .
» Cele qui ne sent nul malaige Em piez saut sus isnelement , Tout autresi legierement Com s'ainc n'eüst doleur sentie .
Quant ele sent qu'ele est garie Et que plus est haliegre et sainne Que n'est poissons qui noe en Sainne , Hautement a haute alenee , Quanque'ele puet , s'est escrïee : « Douce dame sainte Marie , Aïe ! aïe ! aïe ! aïe ! » En l'eglyse ne remaint ame N'akeure entor la bone fame .
Et la lasse l'autel embrace Em plorant a moillie face ; Plus de cent fois l'acole et baise .
Si est joians , si est aaise Qu'elle ne seit que faire doye .
Tous li pueples pleure de joye , Et Nostre Dame sanz delai Tuit en mercïent clerc et lai .
De ce ne fu pas oublïeuse Que dit li eut la glorïeuse : Toz les ardanz isnelement Ala baisier mout doucement , Dont i avoit grant presse adonz .
Lors fist bien corre a grans randonz La mere au roy de verité Sa fontainne de pïeté .
La puet chascuns a l'uel veoir La grant vertu , le grant pooir De la tres douce mere Dieu .
On ne doit pas tenir a giu Si fait myracle com est cist .
La douce mere Jhesu Crist Par sa douceur et par sa grace Dona adont tele efficace Au baisier de la povre fame C'onques le jor ne baisa ame , Tant fust dou feu d'enfer souspris , Tant embrasez ne tant espris , Tant crucïez ne tant destrains , Que maintenant ne fust estains .
La mere Dieu bien i ouvra : Cele meïsmes recouvra Santé si tres entirement Que , se li livres ne me ment , Plus blance fu s'arse mamele Que ne fu l'autre et mout plus bele ; Et li nuef treu qu'el pis avoit , Que li evesques bien savoit Et trestout cil de la cité , Ou tant avoit orribleté Que li paroyent tout li os , Si sané furent et si clos Tant regarder nus n'i seüst Que ja mais s'en aperceüst ; La plaie qu'ot en la nature , Ou vers avoit et pourreture Tant qu'ele plus ne pooit vivre , Sanee fu si a delivre C'onques nul jor ne fu plus sainne .
Ne cuit pas qu'en une semainne Contee eüse ne retraite La grant joye qui la fu faite , Et tout sanz dire poez croyre Que grant joie eut et grant baudoyre La ou tant ot de genz saneez .
Par tout Arras furent soneez Toutes les cloces hautement .
A jointes mains mout doucement La grant roÿne de lassus En mercia Aluïsus .
Li bons evesques , li bons sire , Ce haut myracle fist escrire Et metre en grant auctorité Par tout Arras la grant cité .
Pour ce myracle contredire , Se rienz i sevent a redire , Viegnent avant li mescreant Qui si sont fauz et mal creant Qu'i mains myracles contrebatent Et contredïent et abatent .
Si sont felon , si sont rebos Qu'il püent plus que ne fait bous .
Puanz leur vie est et amere : A Dieu püent et a sa mere , A toz sainz et a toutes saintes .
A fables tiennent et a faintes Les haus myracles c'om lor conte .
Avoir puissent il male honte ! Si aront il , n'en dout de rien , Car il ne croient ne que chien .
Plus volentiers oent un conte Ou une trufe , s'on leur conte Si com Tardis , li limaçons , Lut et chanta les trois leçons Seur la biere dame Coupee , Que Renarz avoit escropee , Qu'il ne feroient , par saint Gile , Un bon sermon d'une Euvangile .
Çaus et celes qui le bien dïent Guabent adés et contralïent .
Vies de sainz , vies de saintes Tienent a fables et a faintes .
Leur langues arde male flame ! Nes les miracles Nostre Dame Aucune foiz vont contrestant .
Certes , certes , jes haz trestant Que je n'en puis mon pensé dire .
Adés i truevent a redire Et adés les vont biquetant .
Aucune foiz dïent que tant N'en est mie com l'en en dit , Et contrebat et contredit Metent en toz les biens qu'il oient .
Il m'est avis que pas ne croient Si fait larron tres fermement , Ainz croyent mout enfermement .
Cuers ont plus durs que ne soit fers .
Por auz baaille ja enfers .
Aucune fois aucuns d'aus dit Que maint myracle sont escrit Qui ne sont pas vrai n'autentique .
Diex , quel tüer ! Diex ! Diex ! Qui que Aint telz larrons , telz menestreuz , Jes has de mort .
Ausi fait Diex , Sa douce mere et tuit si saint .
Sainte Marie ! Diex me saint ! Por ce s'aucun sermoneür Goulïardoys et guileür , Qui toute jor par ces viletes Fiertres comportent et clochetes , Fauz myracles font a la fois , Se diront cil en cui faut fois Et cui croire ne doit nule ame Que li myracle Nostre Dame Sont ausi faus et contrové .
Ha ! ha ! ha ! ha ! larron prové ! Larron ! larron ! larron murtrier Poieur que cil qui fist murtre ier ! Ci a trop povre couvreture .
Nous n'est tant soz , tant churelure Que bien ne sache sanz doutance Que tant par est de grant puissance Et tant par est de haut affaire La mere Dieu qu'ele fait faire Au roy des roys qui lassus siet Quanque il li plaist , quanqu'il li siet .
Li tres doz Diex , li tres doz pere , Tanz haus myracles pour sa mere Fait loinz et pres , bien le puis dire , Que nus nes puet nombrer n'escrire .
Li haut myracle , li haut fait Que jor et nuit par le mont fait Nostre Dame sainte Marie , Ce seit bien chascuns , ne sont mie Des myracles truanderés Que truant font as mosterez , As croisiez voyes , as fontainnes .
Si tres vraies , si tres certainnes , Si apertes , si esclairies , Si hautes , si auctorisies Sont les wevres la virge monde Par cui Diex a sauvé le monde Que clers ne lais douter n'en doit .
Et s'il en doute , de son doit Li doit chascuns les ielz pochier .
N'eüst mie tant haut clochier Ne tante eglyse haute et bele , Tant mostier ne tante chappele La mere Dieu , c'en est la some , Se li clergiez et li haut home Bien ne seüssent et veïssent Par quel raison tant en fesissent .
Tant haut myracle fist et fait Par tout le monde tout affait La mere au roy qui tout cria Que mais si symple enfant n'i a Qui sanz doutance bien ne saiche Qu'ele est li pilers et l'estache Qui tout soustient et tout comporte .
Qui honeur , certes , ne li porte Et ses miracles bien ne croit , Il ne croit mie que Diex soit Ne que Diex ait point de puissance .
Mescreanz est tout sanz doutance Qui bien ne croit qu'elle a tel grace Qu'il n'est chose que Diex ne face En ciel , en air , en mer , en terre S'elle un petit l'en vieut requerre .
Nostre Dame est de tel merite Que Diex meesmes se delite En faire quanqu'il li agree .
Des les plantes dusqu'en la gree Puist feuz d'enfer bruïr celui , Soit clers , soit lais , n'i lais nului , Qui contrebat et contredit Ce que la lettre de li dit Et les myracles que diterent Li haut clerc qui se deliterent En son saint non auctorisier Pour espenre , pour atisier A li servir les bonnes genz .
Par les myracles bialz et gens , Par les merveilles mervilleuses Et par les vertus glorïeuses Que fist et fait par tout le monde La mere Dieu , la virge monde , A toz besoinz est reclamee Et auctorisie et amee Par deseur toute creature .
Trop par est de male nature Qui n'aimme mout quanqu'a li monte Et qui volontiers ne raconte Les haus myracles , les haus fais Que fait encore et qu'ele a fais .
Pour espenre et pour enflamer Les bonnes genz a li amer Et a faire son doz servise , Toz noz esprent , toz noz atise A li amer sa cortoysie .
Un rainsselet de tanisie Ne prise cil son cors ne s'ame Qui de l'amor la douce dame N'est toz espris et embrasez .
De l'amor Dieu est ja chasez Et ja son liu ou ciel a pris Qui de s'amor est bien espris .
Sains Esperites bien esprent Celui qu'a li servir aprent , Mais li dyables bien refroyde Celui qui a pensee froyde De li servir , de li amer .
Et bien se puet chaitis clamer , Bien est cielz frois et enjalés Et au diable est bien alez Qui ne la sert et qui ne l'aimme , Qui jor et nuit ne la reclaimme .
Qui ne la sert , se Diex me voye , Ne puet aler a bone voye .
Qui ne la sert de cuer entier Dou ciel perdu a le sentier .
Povrement croit , povrement sent A li amer qui ne s'assent : Tuit cil qui s'i assentiront A Dieu la droite sente iront .
Trop par a peu memoire et senz Qui ne s'asent a ses assens .
Qui vieut a Dieu trover la sente A bien sa mere amer s'asente .
Comment Nostre Dame sauva un home ou fons de la mer Qui vielt oïr , qui vielt entendre En quel maniere seit desfendre La mere Dieu tous cialz qui l'aimment Quant la prïent , quant la reclaimment , Traie s'en ça et ses oreilles Tende vers moy , s'orra merveilles .
Li livres dit ou leü l'ai Qu'avint jadis que clerc et lai En une nef la mer passoient ; Au saint sepucre s'en aloyent .
Mais ainz qu'il fuissent enmi mer , Tant felon vent et tant amer De toutes pars leur nef hurterent Que d'une part si la frouerent Que li maistres vit bien sanz doute Sanz nul delai periroit toute .
Chascuns tant com il puet se vit .
Quant li maistres de la nef vit Que la mors a l'uel li pendoit A demi pié , voire , a plain doit , Entrez s'en est isnelement , Et uns evesques ensement Et li plus haut qui la estoyent , En une barge qu'il avoient .
Mais uns de cialz qui en la barge Cuida saillir de la nef large En mer chaï , et mers l'englot Tout ausi tost com un seglot .
Tost affonda , nus nel vit puis ; Trop fu cheüz en parfont puis .
Quant en la barge furent fors Et a garant virent leur cors , Li maistres lors ne se taist mie , Mais em plorant en haut s'escrie : « Seignor ! seignor ! il n'i a plus , Et cuers et mains tendez lassus , Reclamez Dieu et Nostre Dame , Et se deprit chascuns pour s'ame Et soit confez isnelement , Car saichiez tuit certainnement Qu'il n'i a plus de vostre vie .
La nez alee est et perie .
» Adont i fu grans la crïee , Et mainte larme i ot ploree .
Tuit se confessent qui mielz mielz , Car la mort voient a leur ielz .
La barge encor loinz n'estoit mie Quant affondee est et perie La nez , ou mout de gent avoit .
L'evesques , qui assez savoit Et qui mout ert benignes hom , Et tuit si autre compaignon Leur compaignons assez lamentent , Qui ainsi noyent et tormentent .
Et mout deprïent entr'aus toz A Jhesu Crist le piu , le doz , Qu'il ait merci de cialz qui noyent , Qui son sepucre requerroyent .
Li bons evesques mout prent garde Et mout ententilment regarde Aval la mer savoir se nus Des perilliez venroit desus .
Quequ'il regarde en tel maniere Sus et jus , avant et arriere , Par le plaisir dou Saint Espir Blanz coulonz voit de mer issir , Ça deus , ça trois , ça cinc , ça dis , Et voler droit em paradys .
Li blanc coulon qui ou ciel vont , Bien seit li vesques que ce sont Les ames des bons pelerins , Que li vrais Diex , li entierrins , Que tout li sien truevent entier , Au ciel conduit le droit sentier .
Adont li redouble ses diex .
« He ! Jhesu Cris , fait il , doz Diex ! Douz Diex ! doz Diex ! je ne dout mie Qu'ainc fesisse en toute ma vie Un tout seul bien qui te pleüst .
Ja ta douceurs sousfert n'eüst , Se fait un tout seul bien eüsse , Que perilliez en mer ne fuisse Avec mes autres compaignons .
J'amaisse mielz estre coulons Por voler deseur les estoyles Qu'estre archevesques n'apostoilles .
Il est desvez qui a envie De nule honeur en ceste vie , Ou toute chose est variable , Escoulorgans et trespassable ; Mais qui lassus s'en voleroit A seürté toz jors seroit .
» Ainsi grant duel fait et demainne L'evesques toute la quinsainne .
Et quant Dieu pleut qu'il arriverent , Seur la rive de mer garderent ; De mer tout sain sour le sablon Issir virent leur compaingnon , Cui , voiant aus , si mescheï Que toz envers en mer chaï Quant en la barge volt saillir .
La ne dut pas joie faillir , Et sachiez bien que non fist ele .
Seur le sablon , seur la gravele Tant le baisent et tant l'acolent Pour un petit qu'il ne l'affolent .
Seur touz li vesques en fait feste .
« Si grant merveille con est ceste , Fait li vesques , foi que doi m'ame Ne foi que doi la bele dame , Onques mais en terre n'avint .
» Dis foiz le baise , voire vint , Ainz c'un seul mot dire li loise .
Quant li vesques un peu s'acoise , Adonc s'assïent tuit a terre Et se li prennent a enquerre Pour amor Dieu que tost leur die Qui sauvee li a la vie Et garanti en mer son cors .
En souspirant cil respont lors : « Vos vos mervilliez de folie .
Nostre Dame sainte Marie , Qui pooir a par tout le monde , Garanti m'a en mer parfonde Et par mi mer parfonde et large .
Amené m'a aprés vo barge Et arrivé par grant deport Tout ausi tost con vos a port .
» « Douce dame sainte Marie ! Fait l'evesques , aïe ! aïe ! Di moy , di moy , bialz tres doz cuers , Comment de mer iez issus fuers ? Que t'avint il quant tu chaïs , Quant tu venis en mer laïs , En ce grant gouffre , en ce grant fons Qui tant est granz et tant parfons ? Que t'avint il ? Que t'est avis ? Lequel fus tu , ou mors ou vis ? Pour Dieu et pour sa douce mere , Di moy , di moy , bialz tres doz frere , Et desquevre ceste merveille .
Mes cuers si fort s'en esmerveille , Par ma dame sainte Marie , Vis m'est ce soit enchanterie .
- Sire , ce dit li perilliez , Por quoy si fort vos mervilliez ? Ene puet bien , c'en est la some , Ou fons d'enfer sauver un home La roÿne , la virge monde Qui a sauvé trestout le monde ? » Respont l'evesques : « N'est pas doute .
Il est desvez qui de ce doute Que ma dame sainte Marie , Qui au monde a rendue vie , Ne soit de si tres haute affaire Que son plaisir puet par tout faire .
Mais savoir volonz toute voyes Par quel chemin et par quez voyes Et en quel maniere et comment La mere au doz roy qui ne ment Ramené t'a et aconduit .
Il a maint jor et mainte nuit Que , voyant moi , i trebuchas .
Beüs tu puis ne ne maingas ? - Mainjai , ce respont cil luez droit , Vis m'est que ce fu orendroit .
- Orendroit ? fait l'evesques .
Frere , Plus de quinsainne a , par saint Pere .
- Si m'aït Diex , fait cil demain , Onques puis n'eu ne soif ne fain .
» Respondu a l'evesques lors : « Foy que je doy m'ame et mon cors , Tu as esté en bon païs .
Di moy , pour Dieu , quant tu chaïs , Que desis tu , que t'avint il ? - Quoy ? ce respont en plorant cil , Quant je chaï , quant trebuchai , La douce mere Dieu huchai Et reclamai de tout mon cuer , Car parler ne peu a nul fuer .
Si trebuchai a une empainte Qu'ainc n'apelai ne saint ne sainte , Nes Dieu ne reclamai je mie , Mais ma dame sainte Marie .
La douce mere au roy de gloyre Eu tout adez en ma mymoyre Des lors que je chaï en mer ; Ne la finai de reclamer Devant que fui venus au fons , Qui tant est grans et tant parfons Que nel sai dire ne retraire , Et la pucele debonnaire Qui dame et roÿne est dou monde En mer hideuse , en mer parfonde Delez moy vint isnelement .
De son mantel mout doucement Me couvri luez la douce dame , C'onques puis n'oy , foy que doy m'ame , Doute de mer ne de rien nee .
La pucele bonne eüree , La douce virge glorïeuse , Par mer horrible et tenebreuse Soz son mantel par grant deport Amené m'a ici a port Et arrivé par son pooir Ainsi com vos poez veoir .
» L'evesques em plorant s'escrie : « Douce dame sainte Marie , Haute roÿne sainte et digne , Pucele piteuse et benigne , Tres douce mere au roy Jhesu , Glorefïee soyes tu De quanqu'a en ciel et en terre ! Nus ne te vielt de cuer requerre Que mout ne soit tost consilliez , Ce moustre bien cis perilliez .
» Por ce myracle qu'ai retrait Mout longuement et mout a trait , Tout em plorant glorefïerent Et cil et celes qui la erent La mere au roy qui tout cria .
De ce myracle plus n'i a Ne mes livres plus ne m'en conte , Mais , par la foy que doy le conte , N'est pas raisons qu'on me resqueue Que je n'i face un poi de queue .
Sovent m'est vis , par saint Romacle , Queque je sui en plain miracle , Qu'en prison soie en une barge ; Mais quant sui hors , lors sui au large , Lors pens et di quanque je vuel .
Quant me convient sieurre le fuel , Je ne puis pas avec la letre Quanque je pens ajoindre et metre , Car trop i aroit de delai .
Por ce laissié a la foiz l'ai , Por ce les queues i ai mises Et si ai fetes tex devises Que cui la queue ne plaira Au polagrefe la laira Et qui la queue veut eslire Sans le miracle la puet lire .
Cist myracles qu'ai recité A l'escuree verité Mout par est grans et mervilleuz .
Vers s'ame est bien waroz et leuz Et pires que wains enragiez Cielz qui n'est mout encoragiez De bien servir de tout son cuer La mere Dieu , qui a nul fuer Perir ne lait en mer n'en terre Nului qui la veille requerre .
Ou est qui osast nes penser Qu'un ome ensi volsist tenser Ou fons de mer une quinsainne Quant Diex ou ventre a la balainne Sauva Jonam trois jors sanz plus ? Ja ne fu il a ce tanz nus Qui nel tenist a grant merveille .
Mais ce que vaut ? Tout adez veille Li roys dou ciel , nostre doz pere , Por essaucier le non sa mere .
Son non en terre a si haucié Deseur toz nons l'a essaucié , Et si ou ciel l'a soushaucie Que souslevee et essaucie L'a deseur toz ses sains archangeles Et deseur toz les cuers des angeles .
Qui tout son cuer a li aploye , Qui devant li souvent se ploye , Qui l'oneure , qui la tient chiere Nes de Dieu va si en riviere Que toute en fait sa volenté .
Trop est cielz plains de dolenté Et fors dou senz est bien sanz doute Qui sa pensee ne met toute En faire chose qui li plaise .
Mout par puet estre cil aaise Et seürs en cors et en ame Qui servir puet la douce dame , La douce mere au roy celestre , Tant qu'ele daint ses escuz estre En totes ses aversitez .
Qui bien la sert , c'est veritez , Ne puet doter Dieu ne deable .
Dieu ? Non ! non ! non ! non ! non ! c'est fable .
Non est ! Si est ! Non est ! Si est ! Ci ne puet metre nul arrest : Qui bien la sert , ce se je bien , Ne doit deable doter rien , Mais desvez est , ce n'est pas dote , Qui ne crient Dieu , resoigne et dote .
Bien as parlé , par saint Silvestre : Le roi do ciel , le roi celestre , Doit toz li mondes bien cremir , Et vers lui doit chascun fremir .
Bien as parlé et si as droit , Mais je l'ai dit en cel endroit Que nus n'a fait si grant mesfait Ne nus tant grant pechié n'a fait Par quoy Dieu doye tant douter Qu'anemis le puist ja bouter En desesperance ne metre , Puis que bien se vueille entremetre De bien servir la virge monde Qui acordé a Dieu au monde .
De grans pechiez n'a nus tant fais Ne tant vers Dieu ne s'est mesfais , S'il sert sa mere , n'ait sa grace Et qu'ele a lui sa pais ne face .
Nes quant Diex est tant correciez Que pour ferir s'est ja dreciez Et que poing clos li vielt sus corre , Si queurt ele pour lui rescorre Et de l'aidier si s'entremet Que desoz son mantel le met .
Et , luez que voit li tres doz pere Que mucié l'a sa douce mere Desoz son mantel et repost , Son poing retraist a lui tantost Et luez refroide toute s'ire .
Si tres doz est li tres doz Sire , Li tres doz roys , li tres doz pere , Que desouz le mantel sa mere , Soz le secors la douce dame Ne ferra ja homme ne fame .
A tele dame fait bon corre , Qui nes vers Dieu puet cels rescorre Qui a li keurent a refuge .
He ! mere Dieu , mere au grant juge Qui tout le monde jugera , Com buer fu nez qui mucera Soz ton mantel et soz t'aÿe ! Douce dame sainte Marie , Com est plaisanz et com est bialz , Amples et larges tes mantiaus ! Tant par est grans , pucele monde , Que tu en cuevres tout le monde .
Li las pechieres , si destrois , Qui de pechiez tains est et frois , Douce virge de doz renon , Ne set ou fuïr s'a toy non ; Ne seit ou muchier n'ou waindir Pour eschaufer , pour eschandir , Adez s'enfuit soz ton mantel .
Qui avoir en puet un chantel Maintenant est toz eschaufez Et luez l'esloingne li maufez .
Le froit en cuevres , douce dame , Por eschaufer sa lasse d'ame .
Le chaut en cuevres qu'il n'ait froit Et de bien faire ne refroit .
Tu en cuevres le pecheor Por ce , dame , que par paour Ne voist et chait en desespoir .
Tu en cuevres et main et soir Celui qui est tant entechiez Que tes doz fiex pour ses pechiez Batre le vielt , haute roÿne , Et ferir d'ulcïon devine .
He ! mere Dieu , tes grans mantiax , Qui tant est chiers , riches et bialz , C'est tes secors , c'est tes confors , Qui tant est grans et tant est fors Que jor et nuit sekeurt le monde Que tes doz fiex ne le confonde Pour les pechiez , pour les mesfais Dont envers lui s'est trop mesfais .
He ! doz mantiax fors , bialz et gens , Tu as mestier a toutes gens , A toutes genz iez tu refuges .
Se tu n'estoyes , li grans juges Qui jugera pensers et fais Et jor et nuit pour nos mesfais Si durement noz jugeroit Que toz noz acraventeroit .
Pucele douce , debonnaire Plus que ne puet langue retraire , Tes mantiax est par verité Escus en toute adversité .
Preudom qui iez en bonnes wevres , De ce mantel se ne te cuevres , Anemis si te requerra Qu'en aucun liu si te ferra Qu'il ocirra ta lasse d'ame .
Et se dou mantel Nostre Dame , Las pechieres , ne te recuevres Li justes juges por tes wevres Te batera si durement Que mors seras isnelement .
Las ! las pechieres , quant tu vois Que ferir te vielt a la fois Cil qui tout voit et qui tout juge , Fui tost , fui tost au grant refuge .
Fui tost , fui tost , bialz tres doz frere , Souz le mantel sa douce mere .
La seras tu si asseür Que nes de Dieu n'arras peür .
Nel di pour ce , bialz tres doz frere , Que le grant roy , le puissant pere , Seur toute rien douter ne doiez , Mais pour ce le di toutes voyez Que n'en aiez si grant doutance Que chaiez en desesperance .
Vers toy n'iert ja tant correciez , S'il voit que tu soyes muchiez Sous le mantel sa douce mere , Que ja te fiere , bialz doz frere .
Anui ne fait Diex ne hontage A nului qui de bon corage A sa mere voist a refui .
Fui ! las pechieres , fui ! fui ! fui ! Fui tost , fui tost ! Queur , queur , queur , queur ! Se tu tant seulement sous l'eur De son mantel te puez mucier Et tant te puez esberucier Que de bon cuer ta bouche die : « Doys de douceur , aïe ! aïe ! » Saches , saches , saches sanz doute Que maintenant te fera toute A son fil ta pais et t'acorde La mere de misericorde .
Se delez li t'iez bien tapis , Couvers iez de riche tapis .
Se li dyables la t'espie , Douter nel puez ne c'une pie .
Foy que je doy le Saint Espir , Se muchier te sez et tapir Lez la garite qui tout garde , La n'aras tu de nului garde .
Pour Dieu , justes , por Dieu , pechieres , Se li dyables , li trichierres Qui tant seit trut , barat et guille Qu'as plus soutilz leur ames guille , Decevoir te vielt et guiller , Fui tost , fui tost au fort piler Qui tout comporte et tout soustient , Qui tout gouverne et tout maintient .
Se de bon cuer a li t'apuies , Lors tornera li lerre en fuies .
Saiches , saiches de verité En quelconques adversité Que soiez en terre ou en mer , Se de cuer la vielz reclamer , Tout maintenant et tout le cors Aras s'aÿe et son secors .
Nus ne la vielt de cuer requerre , En haut n'en bas , n'en mer n'en terre , Son secours n'ait luez et s'aÿe .
Se ma dame sainte Marie Ne seüst bien cil reclamer Qui affondez estoit en mer , Il fust noyés , ce pués bien croyre , S'il ne peüst mer toute boyre .
La mere Dieu par son pooir Ou fons de mer le vint veoir ; De son mantel la virge monde Si le couvri en mer parfonde C'onques de mer ne senti goute Ne que s'il fust en une croute , Et sain et sauf a port le mist La douce mere Jhesu Crist .
Qui bien la sert tot a trové , Cist miracle l'a bien prové .
La sainte virge pure et monde En ceste mer , en cest vil monde , Qui assez est plus perilleuz Que n'est la mers en mout de leuz , Nagier noz daint et gouvrener Si que noz daint metre et mener Au port qu'ele conquist jadis : C'est li doz pors de paradys Dont Eve toz noz derriva .
Dou ciel trouvee la rive a Qui a celi son cuer arrive Qui de toz biens fons est et rive .
Qui Nostre Dame servira Au port dou ciel arivera .
Qui arriver vielt a tel rive A li servir son cuer arrive .
Em paradis arriveront Tuit cil qui bien la serviront .
D'un clerc Vous qui amez de cuer entier La fleur de lis et d'aiglentier , L'odorant fleur , l'odorant rose Qui souef ieut seur toute chose , Un bel myracle or escoutez Et ci lez moy vous acoutez .
Volentiers cont a cialz , par m'ame , Qui de cuer aimment Nostre Dame , Et s'il a ci clerc , lai ne laie Cui il anuit , tout sanz delaie Traie se arriere , si s'en voise : Je n'ai cure qu'il face noyse Ne qu'entor noz ci se deruie .
Qui au pourcel et a la truie Respant ses pierres precïeuses , Il s'entremet de grans wisseuses .
Qui mielz aimme vainnes paroles , Espringueries et karoles Que la refectïon de l'ame N'aucun biau dit de Nostre Dame Voist s'en , voist s'en , ja ça ne viegne ! Li boz saut luez fors de la vigne Que li roysinz prent afflourir : Endurer ne puet pour morir La sovatume de la fleur .
Ausi saichiez qu'il sont pluiseur Qui tant sont fol et soterel Qu'il resamblent le boterel .
Bonne oudeurs les tue et affole : Luez qu'il oent la Dieu parole , Qui souef ielt a l'ame et flaire , A cui que soit dire et retraire , Comme pourcel luez se deruient Et luez s'en vont et luez s'enfuient .
En telz genz n'a point d'esciant .
Telz genz sont fol et nescïent , Ne je ne cont mie pour ciaus Ne que feroye pour pourciauz .
A telz genz cis livres anuie , Car ne plus c'une bele truie N'entendent il , foy que doy m'ame , Ne ne soygnent dou preu de l'ame .
A ciauz ne cont rien , naie ! naie ! Quar une truie une pasnaie Aimme assez mielz c'un marc d'argent .
Tout autel font bestial gent .
Tant par sont plain de grant folage C'une risee , un rigolage , Une grant truffe , une fallorde , Une fatrousie , une bourde Oyent plus volentiers , par m'ame , Que de Dieu ne de Nostre Dame Un biau sermon , un biau traitié .
Cest livre ci n'ai pas traitié Por teles genz , bien le sachiez .
Ja n'iert pour auz trais ne sachiez , Ne de ses biauz fremauz d'argent Ja desfremez n'iert pour tel gent , Mais pour cialz qui de cors et d'ame Aimment la glorïeuse dame Qui dame et roÿne est des nues , Qui n'aimment pas tant fanfelues , Truferies ne vanité Com font raison et verité , Jor et nuit iert sachiez et trais .
Bien mate cil par soutilz trais Et bien enangle le dyable Qui de doz cuer et d'amiable Aimme la douce mere Dieu .
En toz tanz a le mielz dou giu , Mais en l'angle iert maz a la fin Ne ja n'ara poon n'aufin , Roy , chevalier , fierce ne roc Qui li vaille un bel oef de coc Cil qui qu'il soit , soit hom , soit fame , Qui de cuer n'aimme Nostre Dame .
Avoir ne puet cielz nul bon giu Qui mout n'aimme la mere Dieu .
Qui la grant fierce aimme des cielz Adez gaaigne toz les gius .
Qui a son giu voir ne la sache , Saintes ne sains ne trais qu'il sache N'aront pooir de lui rescourre Qu'il ne l'estuit en l'angle corre .
Dou fonz d'enfer , qui est parfonz Tant qu'il n'i a rive ne fons , Diex cialz qu'il heit laienz enangle .
« Eschec ! eschec ! et mat en l'angle ! » A trestoz cialz la dira Diex Qui la grant fierce des sainz cielz N'aront servie et honouree .
Or vos dirai sanz demouree D'un clerc qui l'amoit durement , Et ele lui si doucement Qu'elc a jouer si bien l'aprist Qu'il laissa fame et qu'il la prist .
Tel trait li aprist Nostre Dame Qu'em paradys traite en fu s'ame .
Qui Nostre Dame a son giu trait Traire ne puet si soutil trait .
Mes livres me conte et devise Qu'il eut jadys un clerc en Pise , Bon josne homme , bon crestïen , Chanoygne de saint Cassïen .
Bien ert rentez , c'en est la some , Et mout estoit fielz a riche home .
D'aage ert josnes , vielz de meurs .
En sa josnece et en ses fleurs Sainz Esperis si l'enflamma Que par amors si fort ama La douce mere Jhesu Crist Que son corage trestot mist En li servir , en li amer ; Et ja soit ce qu'il fust en mer - Mer apiau je grant et parfonde Cest siecle , cest decevant monde - Mout se demenoit netement Et mout servoit devotement Nostre Dame sainte Marie .
Por nule rien ne laissast mie , Chevauchast ou fust assejor , Que ses eures et nuit et jor Ne li paiast mout doucement Et tout ausi entierement Com se fust prestres ou dyacres , Et se n'estoit fors sousdyacres .
Ja soit ce qu'a celui tempoire Les eures la dame de gloyre Petit fuissent encor en us , A ce ne le menast ja nus Que nul tanz mainjast ne beüst Devant que dites les eüst .
Quequ'il servoit la douce dame Si doucement de cors et d'ame , Si l'asailli la mors amere Ne li laissa pere ne mere Ne sereur ne frere nesun .
Lors viennent li parent commun Au clerc et mout le tiennent cort Qu'il s'aparaut et qu'il s'atort Com pour tenir son yretage ; Avoir porra mout grant hontage S'en autre main laisse venir L'yretaige qu'il doit tenir , Qui mout est bialz , riches et grans .
Li clers , qui pas n'en est engrans , Respondu et dit leur a luez Tant n'aimme mie ses aluez Que ja pour auz laist en sa vie Ne la corone ne clergie .
Nel pueent vaintre tout ensamble ; Rien n'en vielt faire , ce me samble , Ne pour parenz ne pour amis .
Mais en la fin li anemis , Li dyables , qui n'aimme mie Ne chasteé n'onneste vie , Et si parent tant le semonnent , Tant l'argüent , tant le tangonnent Et tempre et tart tante foiie Sa volonté li ont ploÿe , Et dit que leur plaisir fera Et que clergie laissera .
Mais bien leur dit , jure et affice Qu'il convenra que mout soit riche Et que mout soit mignote cele , Espincie , polie et bele Cui il metra anel en doit , Car bien le vaut et bien le doit .
Le las de clerc en tel maniere Ont torné ce devant derriere Et si parent et si ami .
A leur oez mielz l'aimment demi Que tout entier a Dieu ne font .
Clers qui croit lai bien se confont , Et vers enfer a grant eslais S'enfuit bien clers qui devient lais , Et clers qui trop ses parens croyt De Dieu servir tost se recroit .
Cestui ont il mal atorné ; De paradys l'ont retorné Et mené l'ont par leur conseil Et adrecié a mau conseil , Mais n'est pas cil deseur Noion .
Diex ! Diex ! Diex ! Diex ! que ne noye on Moignes et clers , qui qu'il soient , Qui parenz aimment trop et croyent ? Car li parent , par Nostre Dame , N'aimment dou clerc le cors ne l'ame .
Tant sai ge bien de leur affaire : Se bien leur preu n'en pueent faire , Petit avient , par ce mien chief , Que li lais aint clerc chief a cief .
S'aucuns bienz voir ne l'en degoute , Ne l'aimme ne ne prise goute .
S'au lai dou clerc granz bienz ne vient , Si l'aimme peu , ne l'en souvient , Por fol le tient et pour chimere .
S'il estoit or cent foys ses frere , Nel prise pas un oef de quaille S'il n'a dou sien ou grain ou paille .
Adez couvient , comment qu'il soit , Qu'il entor lui moissont ou soit .
Se sa fontainne adés ne sort , Au besoig tost li fait le sort .
S'il ne li poile la toison , L'amors n'i puet avoir foison .
S'adés les guernons ne li poile , Nou prise mie un grain de soile .
Se povres est , pour fol le tiennent Trestuit cil qui li apartiennent .
Se sages iert plus que saint Pous , Si dïent il qu'il est tous fous .
Plus le tient vil et plus l'estrange Li plus prochain que li estrange .
Gart soi , gart soi li clers dou lai ! Pour lui garnir ensi dit l'ai .
Li lai maint clerc ont empirié .
Cestui ont il mal atyrié Quant retolu l'ont Nostre Dame .
Une pucele , gentil fame Qui josne et bele est a devise , Pourchacié li ont et quise .
Li clers sanz nule demorance , Voiant toz ses amis , fiance A mout grant joie la pucele , Qui mout estoit plaisanz et bele , Jointe , acesmee et espincie .
Li dyables , qui a mincie Mout tost une male poree , Ou foie , ou cuer , en la coree Cele pucele si li plante Que Nostre Dame li sousplante .
Por ce que tant est bele et gente , Son cuer i met si et s'entente Qu'il entr'oublie Nostre Dame .
La mere Dieu pour une fame A boutee li clers arriere .
Grant feste i a et mout plaingniere Quant espousee a la pucele .
Mainte harpe , mainte vïele Et maint estrument sanz mentir I oïssiez le jor tentir .
Quant dou maingier aproche l'eure , Sanz delaiance , sanz demeure Les tables font erranment metre Cil qui s'en doivent entremetre .
Si com Dieu plaist , ensi avient Qu'a l'espousé adonz souvient Que ses eures n'a mie dites Por ce que li Sainz Esperites Et Nostre Dame li doinst joie De la pucele qu'il noçoye .
Ainz qu'il mengust , dire les vielt Ainsi com il faire le sielt .
La feste laisse ; en sa chapele , Qui assez prez estoit mout bele , Alez s'en est isnelement .
Agenoilliez s'est humlement Devant l'ymage Nostre Dame .
Que joie li doinst de sa fame A jointes mains mout li deproye .
Devant l'ymage ensi se ploye Devotement com une none .
Toutes ses eures dusqu'a none , Jointes mains , a jambes ploÿes , Mout doucement a saulmoÿes .
Mais mout se prent a mervillier De ce quil l'estuet soumillier .
Ainz que none ait bien parfinee , Mout tost la teste a enclinee .
Quant pulchra es et decora Cuida pardire absque mora , Endormis s'est devant l'ymage La mere Dieu , qui doz corage A plus c'om ne saroit retraire Et qui franche est et debonnaire Envers toz cialz qui l'ont servie Plus que conter ne vos sai mie .
Isnelement en la chappele A lui s'apert isi tres bele , Si resplendissanz , si tres clere Qu'il n'est , ce croy , nus nez de mere Qui la seüst mie descrire .
Ireement li prent a dire La mere au roy de paradys : « Di moy ! di moy ! tu qui jadis M'amoyes tant de tout ton cuer , Pour quoy m'as tu jetee puer ? Di moy ! di moy ! ou est dont cele Qui plus de moy est bonne et bele ? Puis qu'a si bele me tenoyes En m'antesne qu'ore dysoies , Pour quoy m'as tu tant abaissie Que pour une autre m'as laissie ? Enne sez tu certainnement Que vivre doivent chastement Et tuit li clerc et tuit li prestre , Et mi ami doivent tuit estre ? Por quoy , pour quoy , las durfeüs , Las engingniez , las deceüs , Me lais pour une lasse fame , Qui sui dou ciel roÿne et dame ? Enne fais tu trop malvais change Quant tu pour une fame estrange Me laiz , qui par amorz t'amoye Et ja ou ciel t'aparilloye En mes chambres un riche lit Pour couchier t'ame a grant delit ? Trop par as faites grans merveilles .
S'autrement tost ne te conseilles Ou ciel sera tes lis desfais Et en la flamme d'enfer fais .
Li clers atant s'est esvilliez .
Durement s'est esmervilliez De la merveille qu'a veüe .
Bien seit qu'a ire a esmeüe La douce mere au roy celestre .
Si dolanz est ne vorroit estre .
De mautalent plainz est d'ire ; Ne seit que faire ne que dire Dou mariage qu'il a fait .
Bien seit et voit que tout affait A perdu et le cors et l'ame S'il ne s'acorde a Nostre Dame Et se sa fame ne guerpist .
De la chappele mout tost ist Et a ses noces s'en revient .
Pour ce que faire li convient , Biau samblant fait et bele chiere .
D'or en avant n'a il point chiere Ne la feste ne l'asamblee .
Par bel samblant leur a emblee La volenté de son corage .
Comme tempeste et com orage D'or en avant fammes fuira .
Bien voit qu'assez trop li cuira Et que dampnee en sera s'ame Se d'amors fause Nostre Dame .
A fuïr bee tout le monde Pour la pucele pure et monde Amer et servir mondement .
Les tables sistrent longuement .
Assez i eut vins et viandes .
Aprés maingier furent mout grandes Les karoles , les baleries .
Tout ce ne prise deus alies Dedenz son cuer li espousez , Car il est ja toz arrousez De la grace dou Saint Espir .
Ainz le souper fait maint souspir .
S'estre pooit , ja vorroit estre Fors de la cort et fors de l'estre .
Ne voit chose ne li anuit .
Quant tuit soupé orent la nuit Et departies sont les gens , En un biau lit qui mout est genz En une chambre bien jonchie Ont l'espousee tost couchie , Qui mout estoit bele meschine Et blanche plus que fleurs d'espine .
Quant li parent par grant delit Andeuz les ont mis en un lit , La chambre cloent , ce me samble , Si s'en departent tuit ensamble .
Or consaut Diex nostre espousé ! De ce qu'avoit mout goulousé Est or , ce m'est avis , aers .
Se plus n'est durs et frois que fers , Ardoir porra toz et bruïr Ainz que loisir ait de fuïr , Car par la sale font grant bruit Et jüent dusqu'a mïenuit .
Et li clers gist les la pucele , Qui si tres bele est comme cele Qui nature a faite a devise .
D'eures a autres mout l'avise , Car mout li siet et mout li plaist .
De li vooir ses iex apaist , Mais le seurplus n'en ose prenre , Car Nostre Dame n'ose offendre .
Li esperiz ne le vieut mie , Mais la chars art toute et fremie Et bout et tressue et tressaut De ce que tantost ne l'assaut Et que tantost ne li queurt sus .
La char , qui art plus que nus feus , Si durement vieut et goulouse Sa volenté de cele touse Ne li souvient de Nostre Dame Ne ne li chaut dou preu de l'ame Ne de quel part la qeue en tourt Mais q'au deduit tantost s'atourt .
Ne set que face li las clers : Une eure est plons et l'autre fers .
Ça et la li cuers li volete .
Sa chars , qui celi sent molete , Souef et tendre , bien li dist Qu'isnelement sanz contredit Trestout en face sen voloir , Qui que s'en doie aprés doloir ; Mais bien li dist li esperiz S'il ne se tient , qu'il est periz .
L'ame crie : « Hareu ! hareu ! Hahai ! hahai ! le feu ! le feu ! Fui t'en , chaitis , fui t'en ! fui t'en ! Tu iés desvez et fors del sen Quant tu n'en iés pieç'a fuïz .
Touz seras ja ars et bruïz .
Fui t'en ! fui t'en ! las deceüz ! N'en saras mot s'ieres cheüz , Lors si aras perdue t'ame Et l'amour de la douce dame .
- Fi ! fi ! fi ! fi ! refait la chars , Com par est ore granz eschars Et com est or granz estupages Que celi tiens dont touz enrages , Qui tant est bele et tant polie , Et mauvestiez si t'enolie Que tu n'iés tiex que plus en faces : Tu ne l'estrainz , tu ne l'enbraces , Ainz giz lez li touz estenduz , Tout ausi cois com uns renduz Ou de Citiaus ou des cordeles .
Trop haïr doivent les cors d'eles Dames qui ont si faiz ermoufles .
Ne vaut voir mie deus viez moufles Hons qui par est si vilenaz , Si feminins , si gelinaz .
Mout t'a or Diex tost eschaufé : De josne saint , viellart maufé .
Fi ! fait la chars , vieuz recreanz S'estre deüsses peneanz Vint et cinc anz par le païs Ou boulir en enfer laïs , Ne deüsses tu tant atendre Que de ceste pucele tendre Ne fesisses tes volentez .
» La charongne , la dolentez , Encontre l'ame ainsi estrive .
Ja iert venchue la chaitive , Ja iert venchue et recreande Se tost ne fait ce que commande Li bons clers , mesires sainz Pous .
Mout est parfaiz cui tost li pous Et cui la char tost ne remue Puis que fame a pres de lui nue .
Nue et vestue , c'est la somme , A tost espris bele fame homme .
Si a la laide aucune foiz .
Tiex est touz vieuz , tex est touz froiz Qui n'en set mot s'est eschaufez , Car grant pooir a li maufez .
S'onques avient , il avient peu Qu'estoupes n'ardent pres dou feu .
Estoupe est hon , et feus est fame .
Tost est espris hon de tel flame .
Tex estoupes pres de tel feu Ne puet on certes garder preu .
Qui ardoir ne vieut et bruïr , Il n'i a tel con dou fuïr , Car anemis si fait feu souffle Si c'un preudon art a un soufle .
Por ce dist sainz Pous c'on la fuie .
Por ce se mettent a la fuie Et pour ce les fames eslongnent Cil qui Dieu aimment et resongnent .
Li clers qui gist les la danzele , Qui mout est tendre , blanche et bele , Ce sachiez bien , n'est mie aaise , Car ou feu est et en la braise , Ce li est vis , de purgatoyre .
Maint clerc connois et maint provoire , Se la fuissent , par saint Martin , Qui parlaissent d'autre martin .
Quant si se tient , mout par est fors ; Et nequedent si fais esfors De sa force ne li vient mie , Mais la grant dame qu'ot servie En sa josnece et en s'enfance Li envoia ceste constance , Ceste vigeur , ceste grant force , Quar qui de li servir s'esforce , Ele li donne tel esfors Qu'au grant besoing est adez fors .
Li las de clers , quant la maisnie Vers mïenuit voit acoysie Et endormie aval la sale , Des dras , qui noir ne sont ne sale , Tout coiement est jus glaciez .
Dou las courant est deslaciez Ou prez se va n'a esté pris .
Sa fame laisse et son porpris Et quanqu'il a en tout le monde Pour la pucele pure et monde Cui mondement volra servir Tant que s'amor puist deservir .
De corre a Dieu si fort s'eslaisse Que tout pour lui gerpist et laisse .
En tel maniere , ce me samble , Pour Dieu trouver au monde s'amble Com cil qui bien seit toz les estres .
Ne sai par wis ou par fenestres , Issus s'en est et si s'enfuit .
Bon chemin va , si com je cuit .
Ne puet aler fors bonne voie Quant Nostre Dame le convoye .
Ensi s'enfuit en hermitage .
Famme et avoir et hyretage Lait et gerpist pour Nostre Dame .
Bien seit ne puet avoir a l'ame Tele espeuse ne tele amie Com ma dame sainte Marie .
Por li servir jeta tout puer , Se la servi de si bon cuer , De si doz , de si amiable Qu'a la grant joie pardurable , Quant il fina , en mena s'ame Par sa douceur la douce dame .
Haute fin fist et glorïeuse .
Nus ne puet faire fin douteuse , Soit clers , soit lais , soit honz , soit fame , Qui de fin cuer aint Nostre Dame .
Tuit cil qui l'aimment de cuer fin De finer de tres fine fin De Dieu ont chartre et previlege .
A li servir pour ce be ge .
Le musage paie et la bee , Qui que il soit , qui mout n'i bee .
Cis myracles que j'ai conté La grant douceur , la grant bonté De Nostre Dame bien demoustre .
Bien sont tuit cil bestes et moustre , Provoire et clerc meesmement , Qui ne la servent doucement Et netement et volentiers .
Plus souef flairent qu'aiglentiers A Nostre Dame clerc et prestre Quant chaste sont et de net estre , Mais cil li püent comme sete Qui la gerpissent pour faussete .
Pour fauz s'i prent , por fauz s'i fie , Et de son fil toz les desfie .
Noz clerc , noz provoire , noz moigne , S'estre volonz net et aoine D'amer par amors Nostre Dame , Fuïr devommes toute fame Ausi com la siue fuï Cil dont vos ai conté juï .
Se par amors amons la dame Qui l'esmeraude est et la gemme Qui ciel et terre renlumine , Empereris n'est ne roÿne Que ne doyons pour li despire .
Qui la dame aimme de l'empire Qui durra sanz definement Amer la doit si finement Que desdaingnier doit tout le mont .
Ses cuers seoir doit si amont Qu'amer ne doit por nul pooir Fame qu'il puist as ielz veoir , Tant soit mignote ne polie .
Il m'est avis qu'il fait folie Qui pour la terre lait le ciel , Qui prent venin et lait le miel .
Il m'est avis qu'il fait folie Qui lait la rose pour l'ortie .
Bien pert li clers sa lasse d'ame Qui lait pour pucele ou por dame La douce mere au roy de gloyre .
Ne samblons pas un fol provoyre Dont maint vilain et maint agreste Cifflent encore et font grant feste .
Vilain demainnent grant baudoyre Quant gaber pueent d'un provoyre .
En tel estoit de regiber Cil dont je cont , li gentilz ber , Li cortoys , li mal affaitiez , Que ja le jor ne fust haitiez Qu'il n'eüst fame en ses lïenz .
Et s'estoit ja si ancïenz Que bien avoit autant de chanes Com de noirs polz aval les chennes .
Tant par ert folz qu'il n'avoit mie Seulement une seule amie , Ainz en avoit deus a sa sele .
L'une estoit josne jovencele Et l'autre estoit vielle riace Plus que l'aiole saint Pancrace .
Froncie estoit et triboutee Plus que viez sauz vint fois boutee .
Vielle estoit tant que plus ne peut : Au mien cuidier assez plus eut En son front fronces et fronceles Qu'en Rüem rues ne rüeles .
De trut savoit plus et de guille Que toutes celes de la vile .
Le prestre avoit si enjouté , Si a envers ou sac bouté Par son dit et par sa favele Qu'autant l'amoit comme la bele .
Andeuz l'eurent si adoubé Bien li faisoient A dou B .
Quant l'acointa la jovencele , Qui estoit josne pinprenele , Et la vielle , dame Ermentrus , Il estoit gros , cras et ventrus , Mais luez charmerent si le prestre Qu'eut ventre plat et bourse flestre .
Entr'eles deuz isnelepas L'eurent mené dou trot au pas .
Aucune fois , quant li folz prestre Priveement ert en son estre , A une d'eles a grant feste Querre se faisoit en sa teste .
La vielle au prestre qui ert fauz Esragoit toz les noirs chevalz , Quar mout engrant par estoit cele Tost fust chenus ausi com ele .
Et l'autre amie , l'autre drue , Qui envoisie estoit et drue , Por ce qu'il li grevoyt forment Quant chenissoit si durement , Fors de la teste et fors des chennes Li sachoit fors toutes les chennes .
Ensi misent le chapelain Entr'eles deus en mal pelain .
Si li laissierent peu de polz Qu'il fu pelés plus que sainz Polz .
N'i laissierent poil ne pelet ; Lors li convint un chapelet , Car des enfanz ert apelez : « Prestres pelez ! prestres pelez ! » Mielz li venist , foy que doy m'ame , Qu'eüst amee Nostre Dame , Car ele ne le pelast mie , Ainz li fust mout loyauz amie .
La mere Dieu pas nou pelast , Mais en gloyre s'ame apelast .
Ne faisonz pas si com il fist : Amons la mere Jhesu Crist , Car noz serïons comme viautre Huié en cest siecle et en l'autre .
Ce fol provoire oublïons tuit , Car en ses fais n'a point de fruit .
Mais prenons garde au bon provoyre Dou dyalogue saint Gregoyre , Qui vers fames fu mout recuis .
Aucune foys eut esté cuis , Si com je cuit , de l'estencele .
Une prestresse avoit mout bele Ou tempoyre que prestres fu , Mais si l'embrasa de son fu Sainz Esperis et de sa flame Que sa sereur fist de sa fame Tout maintenant qu'il devint prestres .
Tant devint sainz et nez leur estres , Ce truis ou livre , ce me samble , Que quarante anz furent ensamble C'onques ensamble n'atouchierent N'onques ensamble ne pechierent .
Com sa sereur l'amoit de cuer , Mais ne l'aprochast a nul fuer Ne que son anemi mortel .
Li bien saige sont encor tel : Nes leurs sereurs et leurs parentes Fuient ausi comme tarentes .
Nes ce qui loist ne font il mie Pour plus eslongier la folie .
Quant cis prestres qui de cuer fin Tant amoit Dieu vint a sa fin , Si com raconte sainz Gregoyres , Les cui paroles sont mout voyres , Li apostre li aparurent , Qui l'ame pristrent et reçurent .
Por ce douter ne devons mie Que mout ne fust de sainte vie .
A la fin fu de grant aé .
Mout eut dolent et esfraé La vielle fame le corage , Qui bien avoit cent anz d'aage , Quant elle vit mourir celui Qui peu amoit mains li que lui .
Quant a la fin la vielle fame Cuida qu'alee s'en fust l'ame , Au lit s'en vint serïement .
Des narrines mout doucement Li aprocha un peu s'oreille .
Ainsi escoute , ensi oreille S'alez s'en est li esperis .
Li sainz hom , qui tant ert seris C'om n'i sentoit ne pouz n'alainne , A mout grant force , a mout grant painne S'esforça tant qu'un peu parla : « En la ! fist il , en la ! en la ! En sus ! ma suer , en sus ! en sus ! Adhuc vivit igniculus .
En sus , ma suer , trop pres te mes .
Encor vit li feueçonez .
Garde l'estrain , garde la paille : Encor me dout li feuz n'i saille .
» E ! doz Jhesus , doz roys de gloyre , Com sa charoingne doit peu croyre Qui bien prant garde a ce preudomme , Car il avient , c'en est la some , Qu'a la fois chiet cielz qui plus fers Cuide estre assez qu'aciers ne fers .
Nostre aciers tost devient estains Et tost espris est nostre estrains .
Quant cil sainz hons , qui tant est viex Qu'a painnes mais ovroit les iex , D'une vielle toute escrepie Se douta plus que nule pie Ne se doute de nul garçon , Tant tiengne aubaleste n'arçon , En est bien buisnars li chanoignes , Li clers , li prestres et li moignes Qui josnes est et plains de sanc , Qui coste a coste , flanc a flanc , Qui bec a bec et bouche a bouche Siet toute jor seur une couche Les une dame josne et bele .
S'il li fremoit sa miserele , Si porroit il peril avoir .
Cielz qui ce fait mau senz a voir .
Assez i a certes grans coupes Se li feuz prent en ses estoupes .
Qui chasteé vielt maintenir , Mout le convient serré tenir , Ou , se ce non , tost li meschiet .
Uns chevalz a quatre piez chiet .
Qui bien nette vieut tenir s'ame Adés fuïr doit fole fame .
Fole ? Mais la fole et la sage , Ce dist Jheromes en sa page , Fuïr devons et soir et main .
Seulement d'atouchier la main Ou le doit d'une bele fame Est a la foiz blecie l'ame .
Fame blece homme a poi d'awoite .
Nes li vooirs , s'on la couvoite , Blesce et corront l'ame et le cuer .
Pour ce nus preudons a nul fuer Ne se doit d'eles aprochier Se plus n'est fors d'un grant rochier .
Forz ? Qu'ai je dit ? Sainte Marie ! Puis que fame homme un peu tarie , Se le fait elle lués clochier .
S'il estoit plus fors d'un clochier , Lués le trebuche , lués l'abat .
Por ce est trop fox qui s'i enbat , Mais cil truant , cil grant ermoufle Qui jaunes sont com pié d'escoufle , Ce m'est avis , si sont seür Qu'il n'en ont doute ne peür .
Ne couete pas coue tant Com vont a eles couetant .
Adés conseillent et musetent , Com choes a choaz couetent A ces josnes papelardeles .
Ne sai que dire d'aus ne d'eles .
Ne croi entr'elles ces ermoufles Ne que feroie grans escoufles Entre bien tenres poucinez .
Si me consaut sainz Martinez , Mainte en ont frainte et endovee Et s'en ont faite aucune ovee .
Papelardiaus , papelardeles Ont a la foiz papelart d'elles .
Croire ne puis , qui que les croie .
Marbre et liois nos font de croie .
Il sunt de croie , non de marbre .
Au fruit doit on connoistre l'arbre .
Il n'i a mais si fol vachier , S'il set s'aumuce avant sachier , C'on ne die : « Vez la saint Vitre .
Il li couvient ou croce ou mitre .
Vez la saint Lambin de Covrele , Qui fait vertuz a sa chapele .
» Si faites genz mout tost decoivent Çaus qui leur guile n'aperçoivent .
Il samble adés , por ce les haz , Que sainnié soient de deus braz .
Ne sai s'il ont nïent perdu .
Adés sunt il tout esperdu , Mais de caus ai la vie chiere Qui font au siecle bele chiere Et qui defuient vanité Et font wevres de charité , Car as wevres , c'en est la somme , Puet on connoistre chascun homme .
Sainz Ansiames , li bons clers , dit Qu'adés soit liez cil qui bien vit , Et tout adés soit corroucie Conscïence qui est blecie .
Au preudomme , c'est voirs , convient Et mout li siet et bien avient Qu'il ne soit mie aubalestrés ; Mais d'aistre si enchevestrés Ne d'estre si enseveliz N'est pas a Dieu mout grant deliz .
Bon est , selonc la verité , C'on gart ses iex de vanité , Mais d'estre si enaumuciez N'en chaperon adés muciez Ne sai je certes que je die .
Guile et baraz tant monteplie , Foi que je doi le Sauveeur , Qu'ainsi le font maint guileeur .
Pour decevoir plus tost le mont Et pour monter plus tost amont , Si sunt mais enchaperonné Com s'ierent en chaperon né .
Por les chieres c'ont enbrunchies Cuident li fol qu'aient jonchies Les conscïences de flouretes .
Mais d'orties et d'ortïetes I a mout plus que de mentastre , Et s'ont de brasier en leur astre Plus que maint n'ont , ce m'est avis , Qui liee chiere ont et lié vis Et mout plus volentiers couetent As beles dames et musetent .
Ne sai que tant vont musetant .
Ne pris home qui muse tant Nes la keue d'une musete : Preudom n'est pas qui tant musete .
Ne soions pas museteür , Mais tout adez aions peür Dou sutil feu qui si sousprent Et tout home si tost esprent , Car anemis qui a mal souffle Mout volentiers l'atise et souffle .
Mout fait tel feu bon eslongier : Preudom le doit plus resongnier Qu'il ne face nul feu grïés .
Ne le vos di pas en tïés , Ainz le vos di tout en françois .
Uns bien preudom le fuit ainçois Et ausi tost s'en trait arriere Com il feroit d'une quarriere .
Quant mieudres est , tant plus s'en doute , Tant plus s'en crient , ce n'est pas doute : Li sages hom adés se garde .
Au bon provoyre prenons garde Qui tout adez douta tel fu Nes ou lit mortel , ou il fu , Qui quarante anz gardez de fame S'estoit ançois qu'il rendist l'ame .
Les fames pas ne le pelerent Ne les genz pas ne l'apelerent : « Prestre pelé ! prestre pelé ! » Le las provoire ensorcelé Qui fu en la bataille as gais Laissonz ester , n'en parlons mais .
Fuionz toz tanz les beles dames Qui les cors poilent et les ames .
Fame est trop fors , c'en est la some , Et pour peler et pour tondre home Si com Sanson fist Dalida .
La plus symplete est calida Pour decevoir home et guiller .
Sanson , qui rumpi le piler Et l'estache , qui tant fu fors , N'ot pas assez vertu n'esfors Pour lui desfendre de sa fame .
Foy que je doy la bele dame , Fame par est de tel esfors Que la plus foible est assez fors , Vezïee , saige et recuite Pour abatre a petit de luite Un jaiant fort com une tor Por ce qu'eles sevent un tor Dont preu garder ne se seit hom .
Li apostres , li saiges hom , Commande a noz , qui foible somes , Que jor et nuit les defuiomes , Car ou fuïr , c'en est la voire , Est la corone et la vitoyre .
Fuions la tuit , et clerc et moigne , Prenons tout garde au bon chanoingne Dont je vos ai conté et lit , Qui se glaça jus de son lit Et si laissa sa bele fame , Si s'en fui a Nostre Dame En hermitage et en desert ; Ensi dou mont se desaert , Ainsi dou mont se varia , Ainsi de cuer se maria A ma dame sainte Marie .
Certes , qui de cuer s'i marie Et tout i fiche son corage Paradys prent a mariage .
Cielz qui haut cuer a tant et riche Que tout le plante et tout l'enfiche En ma dame sainte Marie Nule autre amor ne prise mie Ne tout le monde une eschaloppe .
Vers paradys point et galoppe Et ja mout prez est de la porte Cielz qui bon cuer et vrai li porte .
Mout fait haute chevalerie Qui puet faire si haute amie Com est la roÿne de gloyre Et dou monde a bien la vitoyre .
Assez est plus de grant esfors C'onques ne fu Sanses li fors Qui pour amer si haute dame Guerpist et laisse toute fame ; Bien ront l'estache et le piler , Bien seit le dyable guiller Et bien confont les anemis Qui tout son cuer en li a mis .
Seürement puet rendre estour A l'anemi , qui seit maint tour , Qui de bon cuer a li s'atache .
Nostre Dame est si fors estache Que qui de li fait son escu Tout a outré , tout a vaincu .
Anemis , se Diex me consaut , Qui mout seit d'estour et d'assaut , Vaintre ne puet home ne fame Qui face escu de Nostre Dame .
Mout fait grant senz et grant proece Qui de li fait sa forterece .
Qui de la mere au criatour Sen refuge fait et sa tour , Sa garite , son estandart Ne puet douter quarrel ne dart Que li dyables saiche traire ; Ne li puet faire nul contraire Ne par devant ne par deriere De manguonel ne de periere Ne d'engien nul dont jeter saiche .
Li fors pilers , la fors estache Est Nostre Dame qui tout porte , Qui tout soustient , qui tout comforte .
Mas ne puet estre ne vaincus Cielz cui desfent ses fors escus .
Nostre Dame est toz nos refuis .
Saiches , saiches , qui queurs et fuis De bon coraige a Nostre Dame , Qu'a garison as mise t'ame .
C'est la guarite qui tout garde .
Se tu la queurs , ja n'aras garde Quant d'anemis senz les assauz .
Toz les walos , toz les grans sauz A la garite , a la garite Fui tost , fui tost et gari te ! Se Nostre Dame a garite as , Sauvé de mort et gari t'as .
Ne sai , par sainte Margarite , Nule si garissant garite .
Alonz nos i tout garitant : Ainz garite n'en gari tant .
De l'ymage Nostre Dame de Sardanei A la loenge de la dame , De l'esmeraude , de la gemme Qui tant est sainte et precïeuse , Resplendissanz et glorïeuse Que Diex en volt sa mere faire , Le biau myracle veil retraire De l'ymage de Sardenai .
Encor conté myracle n'ai , Ce m'est avis , plus mervilleuz .
En latin est en mout de leuz .
Et en latin est bialz et genz , Mais pour ce que toutes les genz N'entendent pas tres bien la lettre , Ici le veil en romans mettre .
Tant com ivers et estés dure , Aient tuit cil bone aventure Qui volontiers l'escouteront Et qui un peu s'acouteront Ci delés moy pour bien entendre Comment on doit jor et nuit tendre A bien servir de cuer entier La fleur de lis et d'aiglentier Pour cui Diex fait tantes merveilles Que lasses sont pluiseurs oreilles De l'escouter et de l'oïr .
Que Diex vos doinst de vos joïr Et par les preces Nostre Dame Santé vos doinst de cors et d'ame .
Or entendez ententilment Com li piuz Dieu oevre piument .
Ce dist la lettre de ma page C'une dame vaillant et sage , Riche et puissant de grant maniere , Ot a Damas ça en ariere Qui mout amoit de cors et d'ame La grant roÿne , la grant dame Que toz li mondes doit amer .
Pour le siecle , que vit amer , Fauz et glaçant et plain de guille , Fors de Damas , loinz de la vile , Com vaillanz dame preuz et sage , Edefia un herbrejage Et si fist faire un oratoyre En l'ounour la dame de gloyre .
Nonne velee la devint , Le mont laissa et a Dieu vint : A Dieu donna et cors et cuer Et tout le monde jeta puer .
Mout fu plainne de charité .
Ses nons par s'ospitalité En peu de tanz mout loinz vola , Car renomee grant vol a .
Mout i venoient et clerc et lai , Ce dit la letre , ou leü l'ai .
Si com Diex volt , un jor avint Qu'a son ostel osteler vint Uns moignes de Constantinnoble .
La dame ostel li fist mout noble .
Pour Dieu et pour religïon Son corage , s'entencïon La sainte none mout enquist .
Il respondi que sainz requist Et , se Diex de mal l'esviroit , Qu'au Saint Sepulchre droit iroit .
La sainte none , quant l'entent , Mout doucement ses mains li tent Et em plorant li prent a dire : « Pour Dieu , pour Dieu , biau tres doz sire , Quant vos venrez en la cité Ou li sires de verité Daigna morir pour tout le monde , Proyés pour ceste lasse immonde Et accueilliez par bon corage En vostre saint pelerinage .
Et si vos veil prïer et dire Que revenez par ci , biau sire , Et pour Dieu et pour la vostre ame , Une ymage de Nostre Dame De Jherusalem m'aportez .
Mout seroit liez et confortez Mes las de cuers , ma lasse d'ame , S'une ymage de Nostre Dame , La douce mere au roy de gloyre , Avoie en mon povre oratoyre ; Mout grant confort en li aroye Et mout bon gre vos en saroye .
- Douce dame , ce dist li moignes , Ne me detenra nus essoines Que je par ci droit ne reviegne Et que de ce ne me souviegne Dont me prïés si bonement .
» Au departir mout doucement Embrachié l'a la bonne fame .
L'ymage de la douce dame A mains jointes , a mains ploïes Li ramentoit maintes foïes ; Et il li dit tout entresait Que ja de ce doutance n'ait , Que sanz delai et sanz aloingne Mout bien fera ceste besoigne .
Atant li moignes s'en ala .
Mout fu joians quant il vint la .
Quant le sepulchre eut viseté Et les sainz lius de la cité Ot toz baisiez et aourez , Assez peu i est demorez ; N'ot nul talent de sejourner .
Au repairier , au retourner Mist si son cuer et son corage De la nonain et de l'ymage Ne li menbra ne ne souvint .
Mais une vois dou ciel li vint , Luez qu'il fu fors de la cité , Qui durement l'a escité Et dit qu'il fait mout grant folage Quant il oublie ensi l'ymage Que proumise a la bonne fame Qui tant aimme la douce dame .
De la vois , de la grant merveille Souvent se saingne et esmerveille Et est ausi com en agoine .
Bien voit c'une ymage , une ycoyne A estroz querre li convient .
A la cité tantost revient .
Tant va et vient sanz atendue Des ymages trueve la rue .
Ymages voit sus et jus maintes , Et d'entaillies et de paintes , Et ça et la assez coloye ; Ne seit la quele penre doye .
En la fin voit une tavlete Ou il a painte une ymagete De Nostre Dame mout tres bele .
N'i a si bonne com est cele Pour porter loins , ce li est vis .
Sanz lonc marchié , sanz lonc devis L'a achatee , si s'en torne .
En la cité plus ne sejorne , Ainz s'en depart isnelepas .
Tant a erré qu'a un trespas S'est embatus qui ot non Ghis .
La s'ert uns grans lyons tapis Qui tant ert fiers et plains de rage De genz faisoit mout grant damage .
Maint home eut mort et devoré , Mais le moigne a luez aouré Qu'il aproisme de lui et vient .
Si doz et si symples devient Qu'a terre s'est toz plas couchiez , Si li baise et leche les piez .
De lui li moignes se part tost ; N'a que faire de son acost .
Encor li face il bele chiere , Ne l'a il mie gramment chiere .
Joianz et liez passe sa voie .
Bien voit que cele le convoie Dont il porte la sainte ymage , Se l'en mercie en son corage .
N'ot pas alé gramment avant Quant li resaillent au devant Larron , qui embuschié estoient Pour pelerins qu'il desreuboient .
Mais ma dame sainte Marie Li renvoia mout tost aïe .
Une vois d'angles descendi , Qui leur cria et desfendi Que pour rien nule nel touchassent Ne pres de lui plus s'aprochassent .
Li mau larron , li desreé , De la vois sont si esfreé Et tel peür en ont pour voir Ne püent piez ne mains mouvoir N'un tout seul mot ne püent dire .
En tel maniere Nostre Sire Desfent celui , garde et conforte Qui l'ymage sa mere porte .
Quant des larrons est eschapés Li moignes , qui fust atrapés Trop malement se Diex ne fust , L'ymagete qu'il tient de fust Mout souvent regarde et remire .
Bien seit et voit que Nostre Sire Myracles fait pour cele ymage .
Pour ce propose en son corage Qu'il s'en ira en sa contree .
Quant tele image a encontree , Ja la none n'en verra mie , Mielz vielt que soit en s'abeÿe Que l'eüst cele estrange fame .
Atout l'ymage Nostre Dame Ainsi vers Acre s'en rala .
En une nef qu'il trouva la Atout l'ymage entra luez droit .
Vers Constantinnoble tout droit S'en va la nez voile tendue , Mais , ains que fust a port venue , Trop laidement fu arestee .
D'un tel tempest fu tempestee Que qui mielz mielz en mer jetoient Et clerc et lai quanqu'il portoient .
Quant voit la mort a l'uel li moignes Et que si grans est li essoines Com de noier en un moment , Son sachet sache isnelement Ou s'ymagete avoit mucie ; En mer l'eüst tantost lancie Ne fust uns angeles qui li crie : « Fui ! fui ! fui ! fui ! ne jete mie En mer l'ymage Nostre Dame - Tu perderoyes cors et ame - Mais prie Dieu d'entier corage Et vers le ciel lieve l'ymage .
» Face moillie et esploree , L'ymage au ciel a luez levee Li moignes , qui a grant peür , Et merci crie au Sauveür .
La mers , qui fu fiere et orrible , Tantost devint coye et paisible .
Mais luez leva , ne tarda gaires , Uns venz qui si leur fu contraires Et d'auz grever si s'entremist Qu'enz ou port d'Acre les remist .
Quant li moignes se voit arrivé , Bien voit qu'il s'entremet d'uisdive Quant ce tolir vielt a la none Que Diex et sa mere li donne .
Adont se pense en son corage Que reporter volra l'ymage A s'ostesse , sa bonne amie .
Bien voit tolir ne li puet mie Puis que la virge douce et piue Vielt a estroz qu'ele soit siue .
Tant a alé qu'a li revient .
La bonne fame n'en souvient Ne ne l'a mie conneü .
Ele avoit puis tant oste eü Et telz trespas par li venoit Que de lui ne li souvenoit .
Nequedent mout l'a receü Benignement et bien veü Com home de religïon .
Cielz qui avoit entencïon Qu'ele le deüst reconnoistre Ne se vielt pas faire connoistre , Mais bien affice en son corage Qu'il en reportera l'ymage Et qu'ele mais n'en ara mie .
La sainte none , Dieu amie , Ja soit ce que nel reconnoisse , Mout requiert Dieu et mout l'anguoisse Par orison et par prïeres Que de Jherusalem arrieres Ramaint le moigne sauf et sain , Que li las cuers dedenz son sain Porte si amoureuz corage Pour amour de la bele ymage Qu'aporter doit de Nostre Dame .
Bien est avis la sainte fame Et bien le voit en son corage Que s'ele avoit aucune ymage Qui li ramenast a memoyre La douce mere au roy de gloyre , Que de bonne eure seroit nee .
Li moignes l'a mout regardee , Mais ele pas ne le regarde , Car de tout ce ne se prent garde .
La matinee l'endemain Li moignes mout se leva main , Car mout estoit esmanvilliez .
Quant il se fu aparilliez , S'ymage muce souz wiart .
Pour pereceuz et pour truiart Le tient ses cuers s'il ne l'emporte S'on ne li clot l'uis et la porte .
De tant fait il que bien apris Qu'a s'ostesse congié a pris , Et puis s'en entre en l'oratoyre Pour congié penre au roy de gloyre .
Mais je croy bien que Nostre Dame , Pour amor de la sainte fame A cui il vielt tolir l'ymage Par musardie et par folage , Son congié tant delaiera Que maugré sien l'apaiera .
Quant a ouré assez briément , Aler s'en cuide isnelement , Mais il ne puet pour nul pooir De la chappele l'uis veoir .
Enserrez est maugrez ses denz ; Ne puet issir de la dedenz Li faus moignes , li frenetiques , Ne que cil fait qui les reliques Et les saintuaires emporte .
Diex li a si close la porte Qu'aler ne puet n'avant n'ariere Ne que par mi une quarriere .
Et sus et jus assez coloie Et longuement ainsi foloie .
De ce qu'il voit trop se merveille ; Bien cuide dormir , mais il veille .
Quant plus ne puet , jus met l'ycoine Com cil qui est toz en agoyne .
Et maintenant qu'il l'a jus mise , De l'oratoyre l'uis ravise .
Lors cuide issir de l'oratoyre .
L'ymage a la dame de gloyre Adont remuce souz sa wite .
Mout par est fauz quant a Dieu luite Et quant a Dieu rent tant d'estors , Car Diex seit trop de divers tors .
A l'issir fors met grant estuide , Mais , maintenant qu'issir en cuide , Diex l'emprisonne et enjaole Plus que ne soit gais en gaiole .
Tantost com remet jus l'ymage , L'uiz voit ouvert et le passage , Et maintenant qu'il la reprent , Li wis ensamble si reprent Et Diex si tost le remaçone Qu'assez i luite et atastone , Mais ne se puet defors glacier Ne plus que s'il estoit d'acier .
Ainsi dou jor a mout gasté Et , quant il a tant atasté Et tant alé et sus et jus Qu'il est si las qu'il ne puet plus , Lors li mostre sa conscïence Que trop petit a de scïence Et trop le cuer a enjalé Quant contre Dieu a tant alé .
Bien seit et voit li entestés Que la devine poestez Vielt que l'ymage la demeurt Et que li pueples la l'aeurt Et garde en soit la bone fame Qui tant aimme la douce dame Et qui l'ymage en sa pensee Tant doucement a desiree .
Quant voit que faire le convient , A la nonain plorant revient Et tout li conte mot a mot Comment alé et venu ot .
Bien li raconte et bien li dit Qu'outreement sanz contredit Vielt li doz Diex , li tres doz pere , Que l'ymage sa douce mere La dedenz soit et la remaingne .
Por tout le tresor d'Alemaingne Ne fust la none adont si lie .
Plus de cent fois humeliee Em plorant s'est devant l'ymage .
Tant a grant joie en son corage Que nou sai dire , c'est dou mains .
Plus de cent fois tent ses deus mains La sainte fame vers les nues ; Des chosez qui sont avenues Mercie Dieu tout em plorant .
L'ymage va tant aourant Et devant li prent tante vainne Que toute en est et lasse et vainne .
Le moigne acole mout et baise .
« Sire , fait ele , tant aaise Est mes las cuers que nel puis dire .
Tant m'avez fait Diex le vos mire , Que je merir ne le porroie .
Autant de bien com je vorroie Vos doinst la douce mere Dieu .
- Dame , fait il , en ce saint lieu Ici me plaist a demourer Por servir et pour honourer La mere Dieu tout mon aage , Qui pour s'ycoine et por s'ymage A ja tante merveille faite .
- Or est ma joie bien parfaite , Fait la none , bialz doz amis , Quant compaingnon m'a Diex tramis Meesmement moigne et provoire .
La douce mere au roy de gloyre En merci de tout mon corage .
Or servirons li et s'ymage Et jor et nuit , bialz tres doz frere .
Li roys des rois sa douce mere Moy et vos doinst si bien servir S'amor puissommes deservir .
» Ensi andui sont demoré .
De trop fort vin ne de moré Ne furent pas mout souvent yvre .
A sobrement et a bien vivre Andui si misent leur entente Que plus que mugés ne que mente Flaira soef leur renomee .
La sainte ymage ont honoree Et jor et nuit a leur pooir .
Apertement puet on veoir Par le myracle qui avint Que leur services a gre vint A ma dame sainte Marie , Car mout granment ne tarda mie Qu'a süer prist la sainte ymage Une liqueur qui maint malage Par le païs assouaga .
Cele qui tout son corage a En honourer la sainte ycoinne D'un bel cendal et d'un sydoine Souvent la prist a essüer Quant la liqueur li vit süer , Et , quant vit que plus l'essuoit De plus en plus adez suoit , Un bel vaisel d'arain fist faire Por poser enz le saintuaire .
Saintuairez est ce sanz doute , Car il n'est nus , tant ait fort goute Ne maladie tant diverse , S'un petit sus l'en met et verse Ou oint un peu la sainte dame , Par la vertu de Nostre Dame Que maintenant ne soit sanez .
Des mielz vaillanz , des mielz vanez En peu de tanz i a grant ale .
N'est maladie , tant soit male , Se la liqueurs desuz degoute , Que ne s'enfuie luez sanz doute .
De toutez pars grans genz akeurent Qui enclinent et qui aeurent Et honeurent la sainte ycoinne Qui tant est sainte et tant ydoinne Et tantes genz sane et garist Que toz li mons s'en esbarist Et toz li monz s'en esmerveille .
Chascune nuit devant li veille La sainte nonne avec la gent , Qui lumynaire i font mout gent .
La sainte none preuz et sage , Quant voit que cele sainte ymage En tel reverence ont les genz , Un siege qui mout est plus genz Que li premiers li a fait faire .
Un provoire de grant affaire Et qui mout est de bonne fame A fait venir la bonne fame Por remüer la sainte ymage Et por metre en plus haut estage .
Li prestres sanz arestement Vesti un mout bel vestement , Mais je ne sai ne ne l'oz dire Pour quoi s'aïra Nostre Sire Ne la douce dame de gloyre Si durement a ce prouvoire , Car , luez que ses mains i touchierent , Tantost muerurent et sechierent , Et si li prist telz maladie Qu'il departi de ceste vie ; Droit au tiers jor ne veschi plus .
Ainz puis cele merveille , nus N'osa touchier la sainte ymage N'oster de son premier estage .
Aprez la mort de ce provoire , Pour ce que vaut li roys de gloyre , Li puissanz roys , li puissanz pere , Que l'ymage sa douce mere Fust en plus grant auctorité Et c'om l'eüst par verité En plus grant veneratïon , Ausi com d'incarnatïon La vesti toute contrement Des les mameles en amont Et se li fist deus mameletes Naistre dou pis mout petitetes , Dont la likeurs a sourdre prist Si durement que mout tost fist La nonne de saintisme affaire Un vaissel atorner et faire De keuvre , ce croi , ou d'arain Assez plus grant dou premerain Por recevoir la sainte goute Qui jor et nuit sort et degoute Des mameles la sainte ycoinne , Qui tant est sainte et tant ydoine .
Por la sainte ymage requerre , Adont vinrent de mainte terre Et pelerin et pelerines .
Por faire envers toz mauz mecines , En ampoles l'oile emportoient , Et trestout cil en garissoient De toz malages sanz doutance Qui oint en erent par creance .
En ce tempoyre que ç'avint , De Damas uns soudanz i vint , Uns sarrazinz de grant orguel .
Lonc tanz n'avoit eü q'un oel , Et en celui li prist telz goute Qu'il le perdi ne n'en vit goute .
Des myracles qu'il a oïs Mout par est liez et esjoïs .
Quant raconter oit li paienz Que li hauz diex as crestïenz , Qui de tout est sires et pere , Por l'ymage sa douce mere Faisoit myracles si tres granz , De l'aler la fu mout engranz .
A Sardenai sanz delaiance Venuz en est et a creance Que li granz Diex , que li granz pere , Se l'em prie sa douce mere , A bien vertu , force et pooir D'un avulle faire veoir Et de lui rendre sa veüe Et sa clarté qu'il a perdue .
Devant l'ymage toz plas gist ; La douce mere Jhesu Crist Prie et requiert ententilment Qu'a son doz fil deprit piument Que ses prïeres daint entendre Et sa veüe li daint rendre .
Quant d'orison levez se fu , Les ielz ouvri et vit le fu En la lampe devant l'ymage .
Lors a tel joie en son corage Ne seit qu'il puist dire ne faire .
La veüe si li esclaire Que plus cler voit , ce li est vis , C'onques ne fist honz qui fust vis , Et il et tuit cil qui la erent Dieu et sa mere mercïerent Et loerent mout longuement .
Et pour ce que premierement La lampe ardant avoit veüe Quant recouvree eut sa veüe , A Dieu voua isnelement Qu'asseroit perpetüelment A l'usage de la chappele D'oile d'olive clere et bele Chascun an trente et cinc mesures .
Il et li sien granz aleüres A Dammas joiant s'en ralerent .
Dieu et sa mere mout loerent Et mielz l'amerent et servirent Cil et celes qui puis le virent .
Dou veu qu'eut fait n'oblia rien ; Sa rente assist et paia bien , Et bien païe d'an en an Fu dusqu'au tanz a un sodan Qui Voradinz fu apelez .
N'aroie a piece revelez Les hauz myracles , les hauz fais Que fist adont et qu'a puis fais Et fait encore sanz sejor Et tempre et tart , et nuit et jor A Sardenai li tres doz pere Por essaucier le non sa mere Et pour l'amor la sainte fame Qui de l'ymage Nostre Dame Tel desirier eü avoit .
La sainte none ne savoit Que peüst faire de l'ymage .
La bonne none en son aage Mout amenda le liu et l'estre Et , pour la roÿne celestre Honourer et glorefïer , Biau moustier fist edefïer , Qui tant fu bialz , granz et aoines Que puis i ot nonains et moignes .
Mais adez par ancesserie As nonains est la seignorie Por l'amour de la sainte fame Qui tant par ama Nostre Dame Et qui le lieu edefia .
Ainsi li roys qui tout cria , Pour essaucier la rose pure En cui il prist nostre nature , Ouvra adont a Sardenai Et oevre encore , bien le sai Par cialz qui l'ont bien esprové .
Mais il sont maint larron prouvé Qui nul myracle , tant soit grans , Ne prisent mie leurs viez ganz .
Creance et foiz en aus defaut .
Maint loudier sont et maint brifaut Qui ne font fors gouder et rire De touz les biens qu'il oient dire .
De teuz connois , par saint Romacle , Quant conter oient un myracle , Qui luez les nez en vont fronçant Et par derriere en vont grouçant Ausi com fait li boterialz .
Je ne sui pas si soterialz Bien ne connoisse telz loudiers .
Je leur donroie ens es chouffliers Et Nostre Dame en vengeroye Plus volentiers ne mengeroye .
C'est une chose dont trop m'ir .
Quant leur venin n'osent vomir , Adont si dïent , par saint Gile , Ce n'est mie tout Euvangile C'on dist au four ne chante as noces .
A teuz larrons li bers sainz Joces Puist or donner male aventure ! Ne croient pas Sainte Escriture Li mescreant , li faus herite , Li plain de mauvais esperite , Des miracles le Sauveeur Si bien com font un jogleeur De Rainnoart au grant tinel .
Ja ne vorroient oïr d'el .
S'aucun i a si affronté Qui le myracle qu'ai conté Croire ne veille , viegne avant .
Maugré son visage devant Ce myracle li prouverai , Car a Soissonz le trouverai Le bon bourjois , qui encor vit , Qui a ses ieuz l'ymage vit De Sardenay dont j'ai conté .
A Saint Maart si grant bonté Nous fist , n'a pas trois anz passez , Qu'il noz donna de l'oile assez Qui sourt dou pis la sainte ymage .
Et maint templier vaillant et sage Qui ou païs ont repairié Assez m'ont dit et esclairié Que l'ymage ont assez veüe Et la likeur ont receüe , Qu'il emportent par leurs repaires , De quoi il font hauz saintuaires .
Veritez est , esprové l'ai , Assez sont clerc , assez sont lai Que de croire voi si laniers Que ne plus voir c'uns viez paniers Ne tient leur cuers foi ne creance .
De ce meïsmes ont doutance Qu'a leur ieuz voient soir et main .
Ou feu d'enfer tout main a main Leur covenra paier la hanse , Car un malvais panier sanz anse Ne prisent chose c'on leur cont , Mais par derrier la loppe en font .
Diex , des miracles c'on retrait Pour qu'est nus tiex que langue en trait Ne fait la lope ne la lippe ? Quant au tans le sage Phelipe , Qui fu uns des bons rois de France , Avint por afermer creance A Chastel Raoul , par saint Pierre Que sainna l'image de pierre , Ce vit mainz hom et mainte fame .
Lués que l'image Nostre Dame , Qui de fust estoit ou de pierre , Feri un fous ribauz lechierre Qui de giu iert boillanz et chauz , Lués en sailli li sans vermaus .
Encor est vis de çaus deus mile Qui adons erent en la vile Quant cist miracles i avint .
De çaus veüz ai plus de vint Qui bien l'ymage sanner virent .
Grant saintuaire dou sanc firent Tuit cil qui en peurent avoir .
Un nostre moine i ot pour voir , Que bien connui ça en arriere .
Les bons serjanz de la riviere Menez avoit en l'ost le roi .
Bien vit le sanc et le desroi Qu'a l'image fist li ribauz .
Dou sanc , qui tout estoit vermaus , En aporta a Saint Maart .
Li feus d'enfer certes ja art Por graïllier çaus et brouir Qui refroidier et acruïr Welent les genz par leur bufoi Qui sunt fondé en bone foi Par les miracles , par les faiz Que fait li vrais Diex et a faiz .
Petit ont foi et peu creance Quant il a Dieu de sa puissance Ne welent rendre gre ne grace Ne dire bien de rien qu'il face .
Tolir a Dieu welent s'onneur .
Honte aient il et desonneur ! Mout a de fiel en leur raignons .
Voir , jes haz plus ne faz waignonz .
Voir , ja nus biens ne vendra d'aus .
Touz tans groignoient com wadiaus , Qui dit adés : « Waon ! waon ! » Tres par mi outre le chaon Aient il ore mal dehait ! Il sont pieur tout entresait Et assez sont de poieur siute Que li enchanteeur d'Egiute .
Li pharaon enchanteeur Au mains de Dieu eurent peeur Quant il ne peurent contrefaire Les granz merveilles que Diex faire Faisoit adons par Moÿsen .
Seviaus non , tant eurent de sen Que le pooir Dieu regehistrent Et que tout apertement distrent : « Digitus Dei est iste .
» Mais nul miracle tant listé Ne tant poli cist ci ne voient Que ja leur cuers en amoloient Ne le pooir Dieu reconnoissent , Ainz en enpirent et reboissent .
Se n'ert doutance , il pardiroient , Li mescreant , qu'i pas ne croient Que Diex tant de pooir eüst Que de virge naistre peüst .
Il sont plus dur que Pharao .
Ja d'aus merci Diex n'ara .
O ! Con Diex voit bien tout leur affaire ! Voir , se n'eüsse tant affaire , Volentiers un peu les tappasse , Mais je voi bien que l'eure passe , Et s'ai encor mout a passer ; Pour ce les weil or trespasser .
Je haz plus certes les auquanz Qu'erites ne popeliquenz .
Cis biaus myracles , ce me samble , Bien nous enorte toz ensamble Qu'amer devons d'entier corage La mere Dieu et qu'en s'ymage Servir et grant honeur porter Noz devons bien tuit deporter Ausi com fist la sainte nonne .
Ainçois demain sonneroit none Que dit ne retrait vos eüsse , Subtilïer tant i seüsse , Com la servoit devotement .
Tant par amoit tres doucement La douce mere Jhesu Crist Que Diex si doz myracle fist Por li com vos avez oï .
Le cuer avoit tout esjoï Et tout saoul la sainte fame Quant l'ymage la sainte dame Servir pooit et aourer Et encliner et honourer .
La sainte nonne a nus genolz Disoit souvent son salu doz , Et saichiez bien la Dieu amie En bauboiant nel disoit mie Ausi com font de telz i a Qui dïent : « Ave Maria .
» Telz salus n'est ne bialz ne genz .
Si par le hastent maintes gens Qu'ançois dis fois l'ont bauboié C'on le deüst avoir moyé .
Je ne cuit pas , foi que doy m'ame , Que teuz salus aint Nostre Dame Vaillant la keue d'une frese .
Ausi com coz par deseur brese S'en passent outre telz i a Et dïent : « Ave Maria .
» Teuz salus n'est mie devoz .
Maria par est si doz moz Que luez que la langue le touche , Li cuers , les levres et la bouche Suchier le doit , par saint Cristofle , Ausi com le clou de gyrofle Quant on le vielt bien essaier .
Seur Maria bien delaier Doit on un peu et demorer Por bien le mot assavourer .
Qui bien le suce entre ses denz Si grant douceur trueve dedenz Que tout en est l'ame saoule , Mais il me samble qu'a la çoule Tuit li pluiseur s'en doivent courre Por l'estuef tolir et recorre Quant il salüent Nostre Dame .
C'est une rienz , foi que doy m'ame , Qui pluiseurs fois correcié m'a .
Tantost com il viennent a Ma , Si brief et si court font le ri De mautalent souvent m'en ri .
Plus tost ont dit : « Ave Mari » Q'uns asniers dit n'aroit : « Hari ! » Diex ! qu'est ce , sainte Marie ? A ! Tant a douz mot en Maria C'on le doit si bien pronuncier Et si hautement anuncier Que toute en soit plainne la bouche .
A oroisons por quoi se couche Convers ne moines , hons ne fame Devant l'ymage Nostre Dame Quant vint saluz a bauboiez Ainçois c'on les eüst roiez ? Sainz Augustins dit que li hon Qui ou cuer n'a devocïon Oroison n'a nete ne monde .
Qui la dame de tout le monde Salüer vieut ententiument Salüer la doit si piument Que tote soit empiumentee De devocïon sa pensee .
Qui parleroit , c'en est la somme , En bauboiant a un haut homme , Il le tenroit pour fol bricart Et d'un baston ou d'un clicart Tost li donroit delez l'oreille .
Et cil qui parole et conseille Priveement a la Dieu mere , En'est il bien soz , bien chimere , S'il n'i parole en tele maniere Qu'ele escouter daint sa prïere ? Oïl , certes , ce n'est pas doute .
Cil qui bien l'aimme et bien la doute Mout a enviz dit « Mari » .
A ! Voir , si grant haste mar i a Cielz qui au dire ensi se haste , Car il n'a pas en un grant haste De la longe d'un bon porc tenre Tant a sucier ne tant a penre Com a ou non , n'en doutez mie , De ma dame sainte Marie .
Cielz qui son cuer mis en li a Garde ne die Mari .
A ! Mais Maria devonz tout dire .
Cis moz si hauz est et si sire C'on le doit dire a plainne bouche .
Si tost com la langue i atouche , Qui bien le vielt asavourer Et un peu sus vielt demourer Si bon le trueve et si tres doz Que de douceur seuronde toz Et toute en est l'ame refaite .
La sainte none , la parfaite , Si a trait ce salu disoit Assez souvent , quant se gisoit A nus genolz devant s'ymage , Que tout le cuer et le corage Li refaisoit et toute l'ame .
De bien servir la douce dame Ardoit ses cuers toz et bouloit .
De li servir se saouloit Mout plus la sainte crestïenne Que de viande terrïenne .
Il li avint mout de foÿes Qu'avoit ses jambes tant ploïes Et tant aloit a genoillons Que la sueurs a grans boullons Li decouroit aval le vis .
N'est pas bien chaus , n'est pas bien vis En l'amor la tres douce dame , Ce m'est avis , soit hom , soit fame , Qui a la fois devant s'ymage De doz cuer et de doz corage Souvent ne se ploye et embronche .
A son preu faire dort et ronche Qui jour et nuit mout ne s'i ploie , Car mout bon vin porte tex ploie .
Meesment nos clers , nos moignes , Detenir ne doit nus essoines Que tart et tempre ne voisonz Devant s'ymage a orisons .
Se noz souvent devant s'ymage Devotement de doz corage Afflictïons prenons et vainnes , Luez s'enfuiront pensees vainnes .
Mais quant li cors s'abaisse jus , L'ame drecier se doit lassus .
Quant li cors fait afflictïons , Devant Dieu soit l'ententïons .
Quant li genoul sont en la pourre , Lors doit li cuers devant Dieu courre Et lui et sa mere aourer Et leur douceur asavourer .
Aüsez s'est en bon usage Cielz qui devant la sainte ymage La mere Dieu tant s'agenoille Que la sueurs le vis li moille .
Adont est l'ame en bonne estuve , Adont se baigne en tele cuve Qui toute est plainne de flouretes , De fleurs de lis , de vïoletes .
En si fait baing a haute chose ; Mielz l'aimme l'ame qu'eaue rose .
Tele eaue rose sanz aloingne De l'ame oste toute la roingne E toute ordure de pechié .
Nous qui souvent avons pechié A ce pour Dieu noz aploions Que devant li tant nous ployons Que tout soiommes tressüé .
De son mal a mout tost süé Et terminé cil qui s'estuve Auques souvent en tele estuve .
De un moigne de Chartrose Il fu uns moignes de Chartouse Qui la virge , la Dieu espouse , Si com je truis , tant par ama Qu'en paradys grant lieu s'ame a .
Jour et nuit demouroit souvent Ou moustier aprés le couvent Pour penre vainnes , pour ourer , Pour encliner , pour aourer La mere Dieu devant s'ymage , Que mout amoit de doz corage .
Tant li faisoit d'afflictïons Penre sa grans devotïons Devant l'ymage a nus genolz Qu'assez souvent tressüoit touz , Ne demouroit desour lui vainne De vainnes penre ne fust vainne .
La mere Dieu tant aouroit Que la sueurs li decouroit Assez souvent aval le vis Tant qu'il avint , ce m'est avis , C'uns siens compains garde s'en prist .
Une nuit espia qu'il fist Si longuement en la chapele .
Devant une ymage mout bele , Tout em plorant le vit aler Et puis ses chauces avaler .
Quant ses genolz a despoilliez , Devant l'ymage agenoilliez S'est a la terre tantes fois Et tant a fais enclins et plois Que tous tressue et toz degoute .
Afflictïons en une route Cinquante ou cent bien li voit prendre .
Lors voit devers le ciel descendre , Ce li est vis , une pucele Si tres florie , si tres bele Que rienz n'i fesist nois negie .
D'une touaille mout dougie Et mout plus clere et mout plus blanche Que nois negie n'est seur branche Le vis le moigne , qui tressue , Si sadement tert et essue Que tant seulement dou veoir Est si refais de grant pooir Qu'avis li est que buer fu nez .
Trop est boisteuz et esclunez , Ce m'est avis , par Nostre Dame , A pourchacier le preu de s'ame Qui ce myracle ci entent Se mout ne bee et mout ne tent A telz enclinz et a teuz plois , Car c'est a l'ame grans esplois .
A ce , pour Dieu , noz aploions Que si fais plois souvent ploions .
A lui amer mout tost aploie La mere Dieu qui telz plois ploie .
Cil qui ce vit , tant con fu vis , La mere Dieu plus a devis Servi et plus devotement .
Ne veschi pas puis longuement Qu'il eut veüe ceste chose .
S'avisïon a la parclose A son prïeur pas ne cela , Et au moigne la revela Priveement et a conseil .
Pour ce myracle ci conseil A mes amis et mant a toz Qu'il n'aimment pas tant leurs genolz Qu'autel ne facent a la fois .
Quant li cors a les genolz frois , Adont est l'ame en baing tout chaut .
De la charoigne ne noz chaut S'a froit ou chaut pour sauver l'ame : Alonz souvent la douce dame Devant s'ymage salüer .
Touz preudomes doit argüer Li myracles de ce bon moingne , Qui devant li sanz nule essoingne Aloit adez aprés matines .
S'ame apaist bien de galentines , De lus , de bars , de venoisonz Qui va souvent a oroisons Devant l'ymage Nostre Dame .
De la nonain , la sainte fame , Souvent noz redoit souvenir : La liquer fist sourdre et venir Sa bone fois de l'ymagete .
La bonne fois de ly m'agete Dedenz mon cuer creance ferme .
Nus n'a pensee tant enferme , Tant soit guïs ne mescreanz , Qui ne doie estre vrais creanz Par telz myracles , par saint Pierre .
Quant Diex sainnier fait une pierre Et d'une aissele fait sourdre oile , Bien fait solail naistre d'estoile Et enfanter virge pucele .
Quant Diex volt naistre de s'ancele , Qui tant est granz , puissanz et hauz , De l'estoile issi li solauz Qui toutes chosez enlumine .
Quant d'un buisson ou d'une espine Fait Diex issir et fleur et rose , Bien est desvez qui douter ose De rien que sa puissance face .
Ja ne verra Dieu en la face Qui est en dubitatïon De sa sainte incarnatïon .
Quant Diex par son grant escïent Cria et fist tout de nïent , Bien a les ieulz dou cuer clicorgnes , Bien est avullez et bien borgnes Qui s'esbahist , qui s'esmerveille De myracle ne de merveille Ne de vertu qu'il veille faire .
Tant par est Diex de haut affaire Que de nïent fist et cria Le monde et tout quanqu'il i a Et d'une virge fist sa mere .
C'est l'estoile luisanz et clere Qui resplendist par tout le monde .
La mere Dieu , la virge monde Qu'apelons estoile de mer , De li servir , de li amer Mette noz cuers en tel esveil Que nos ames le cler soleil Qui prist en li aombrement Puissent veoir au finement .
Tuit le verromes a la fin Se la servommes de cuer fin .
L'estoile clere , pure et fine Qui tout espure et tout afine Si finement affint nos fins Que ce solail qui tant est fins Veoir puissonz sine fine .
Amen , amen , ci ai finé .
Le myracle qui desfendi les samedis Nostre Dame A Bissance , la cité noble Qui dite est or Constatinoble , Fait li doz Diex , li tres doz pere , Pour honourer sa douce mere , La douce virge , la piteuse , Une merveille mervilleuse Qu'encor vos veil dire et retraire , Et puis atant me volrai taire .
Des myracles ai rimé tanz Qu'aucuns dit ja que trop est grans Et mes livres et ma volume .
Pour ce c'om ne li face frume Et c'on nel dout a contre escrire , Un seul myracle encor veil dire Et puis si me reposerai Et les autres escouterai Qui , se Dieu plaist , diront aprés .
Je sui toz las et il sont fres , S'escouterai et cil diront Qui senz assez pour bien dire ont .
Se faire weilent plus biau dit Seur ce meesme que j'ai dit , Or ont matere davantage .
Ne me tieng mie tant a sage Qu'en ce qu'ai dit n'ait a repenre , Qui tres bien garde i volra penre , Et qu'il n'i ait mout a limer Qui taillanment volroit rimer .
Assez i a de teuz trespas Ou grant loisir eü n'ai pas De regarder ne d'aluchier Pour chascun mot espeluchier .
S'aucuns l'amende et mieuz vieut dire , Bon gre l'en sai et Diex li mire , Car tout a ligne et a compas Si grant livre ne fait on pas .
N'ai or loisir que plus en face .
De la santé et de l'espace Que m'a donnee li doz pere D'un peu loer sa douce mere Soit il gracïez et loez .
Toz mes amis m'a si hoez Et essartez la mors amere Que croy , se ne fust la Dieu mere , Ne m'eüst ja tant laissié vivre Que fait eüsse de cest livre La tierce part , non , la moytié .
De ce que tant ai esploitié De tout mon cuer , de toute m'ame Graces en rent la douce dame , Et cinc cens fois je l'en merci Et li deproy par sa merci D'or en avant ma fin pourvoye Si que voist m'ame bonne voye .
Bone voye tuit cil iront Qui de bon cuer la serviront Et netement et volentiers , Car c'est la voie et li sentiers Qui toz les sienz ou ciel adrece .
Trop vient celui de grant peresse Qui ne la sert mout lïement .
Or entendez comfaitement La grace dou Saint Esperite A son service noz escite Et comment Diex noz amoneste Que de sa mere façons feste .
Il m'est avis que truis el fuel Dou myracle que conter veil Qu'il a dedenz Constantinoble Une chappele riche et noble De ma dame sainte Marie , Mout honnouree et mout servie De trestouz ciauz de la contree .
Luiserne en sournon est nommee .
Selonc la coustume grijoise , Qui assez est bele et courtoyse , Une ymage a en la chapele De Nostre Dame mout tres bele .
D'un riche paile , d'un sydoyne Est cele ymage , cele ycoinne Si aombree et si couverte Que nus ne voit sa face aperte Ne nus ne l'oseroit veoir Ne descouvrir pour nul pooir Devant que Diex par devine wevre Au pueple la moustre et descuevre .
Adez quant vient la sexte fere Et les vespres de la Dieu mere Chanter et celebrer doit on , Sanz ce que n'i touche nus hom En haut s'en va , plus n'i atent , En l'air se desploie et estent Deseur l'ymage li sydoines .
Lors pert li vis biauz et ydoines De l'ymage la mere Dieu .
De toutes pars lors viennent Grieu Pour la sainte ymage aourer , Pour le servir , pour l'onourer .
Des les vespres dusqu'a la messe En l'endemain i a grant presse .
Toz li clergiez communement La chantent vespres hautement Et haute messe l'endemain .
Ainsi li douz Diex de sa main , C'est a dire par son pooir , Por l'ymage faire veoir , Le paile chascune semainne Au venredi en haut en mainne .
Des les vespres le venredi Desqu'a nonne le samedi En haut en l'air tient le sydoine .
Por recouvrir la sainte ycoinne , L'ymage de sa douce mere , Adez a nonne li doz pere Jus le ravale au samedi .
Si biaus myracles com je di , Si biaus affaires , si biaus gius Fait pour sa mere li doz Diex .
Par ce myracle que j'ai dit Bien noz moustre sanz contredit Et ensaingne li tres doz pere Que jor et nuit sa douce mere Servir devommes doucement .
Les samedis meesmement Vielt li hauz roys qui tout justice Que sa mere ait propre service Et c'om la serve hautement .
Bien le nous moustre apertement Se de l'orloge noz souvient Qui si a point va et revient .
Cil orloges si a devise Va et revient qu'adez devise Le samedi dou dÿemainne .
Si bien la tempre et si le mainne Li puissanz roys de verité Que sa sainte sollempnité De la sa mere si depart Qu'adez chascuns en a sa part .
Li puissanz roys bien moustre en ce Qu'il vielt que par grant reverence Et tempre et tart , et jor et nuit Sa douce mere servons tuit .
Meesmement le samedi , Quant li doz Diex le venrendi , Quant vespres doivent commencier , Deseur l'ymage fait haucier Le saint sydoine en l'air amont , Bien noz moustre , bien noz semont Que nous devons grant feste faire .
Trop par est cil de povre affaire Et bestïax est plus que beste Qui Dieu les vespres et la feste Encommencier voit pour sa mere , Quel vois qu'il ait , ou quasse ou clere , Se sa gorge mout n'i estent .
Vers paradys mout petit tent , Mais vers enfer tient droit sentier Qui ne la sert de cuer entier .
Servons la tuit , si le lo ge .
Quant Diex meesmes tient l'orloge Pour bien servir sa mere a point , Cielz a son preu ne bee point De li servir qui ne s'esforce Et qui n'i met toute sa force , Et ame et cors , vainnes et ners .
Mais assez voy moignes et clers Qui tant sont vain et pereceuz Qu'adez se taisent , et de ceuz Qui bien s'esforcent vont guignant Et par cha derriere esquignant .
Ne quierent ja garder en livre Ne haut chanter s'il ne sont yvre .
Chanter ne tienent mie a gieuz : Ja , se moulliez n'ont leur flagiex , Ne leveront en haut les testes Ne samedis ne bones festes .
De douceur n'a en li nes point Qui ne s'esmuet , qui ne s'espoint Au douz service Nostre Dame Ne se ne cuide avoir point d'ame .
Sainz Gregoires nos dit que l'uevre Prueve l'amour , monstre et descuevre .
Qui tres bien aimme Nostre Dame , Il ne se puet tenir , par m'ame , Qu'il ne s'esfort a sen service , Tout sen pooir tout y deslice , Car s'amour si au cuer li point Qu'afetardir ne se puet point .
Le cuer a plus dur d'un cailleu Qui mout n'aimme la mere Dieu .
Trop bestïaus est clers et prestre Qui de la mere au roy celestre , Qui roÿne est de paradys , Ne chante au mains les samedys Sollempneument et a haut ton , Car nus ne puet , bien le seit hon , Si tost de Dieu avoir la grace Pour nul service qu'il li face Com par servir sa douce mere .
Bien est chaitis , bien est chimere , Bien jete s'ame et rue puer Qui ne l'aimme de tres douz cuer Et sert de trestout son pooir , Car en maint liu puet on vooir Que touz çaus mainne a bone fin Qui bien la servent de cuer fin .
Onques n'oÿ , c'en est la somme , Parler ne de fame ne d'omme , Tant fust chaitis ne tant chaitive , Qu'il n'arivast a bonne rive Se bien ama la mere Dieu .
Tout paradis a un seul giu Gaïgne cil et a un trait Qui Nostre Dame a amour trait , Et bien endort et bien enchante Le dyable qui de li chante .
Chantonz , chantonz , clerc et clergesses , Les samedis les beles messes De la dame de paradys .
Chantonz , chantonz les samedis Les deliteusez kyrïeles , Les sequences plaisanz et beles , A hautes vois et a haus tonz .
Beste cornue est et moutonz Et s'est ciffres en augorisme Clers qui ce jour de lui meïsmes Ne festoie la mere Dieu .
Ou siecle n'a nul si biau giu Com de festoier la grant dame Qui mainne ou ciel en chantant l'ame Et de celui et de celi Qui volentiers chantent de li Et la servent de cuer entier .
La fleurs odoranz d'esglantier , La fleurs de lis , la fresche rose , Em paradys a la parclose Fera toz ciauz vivre sanz fin Qui ci la servent de cuer fin .
Qui ne la sert et tart et tempre Si mal sausse se destempre Qu'el flun d'enfer sera temprés .
Ja n'enterra es flouris pres , Es biax vergiers n'es verz praiaus Ou Nostre Dame mera ciaus Por deduire avec ses puceles Qui les hymnes , les kirïeles Li chantent or les samedis .
Ja n'enterra en paradis Qui ci ne la sert par grant cure , Mais ou brasier et en l'ardure Dou feu d'enfer sera conduiz .
De biaus sonnez , de biax conduiz N'orra il gaires la dedenz .
Tel croisseïz a la de denz Et tant i a de duel et d'ire Qu'il porra bien en ullant dire : « Ici est sanz redemptïon Fletus et stridor dentïon .
» Mais cil qui Nostre Dame servent Si grans desertes en deservent Que si tost com leurs finz venra , La mere Dieu les emmenra En ses chambres em paradys .
Et se je avoie langues dis , Raconter pas ne vos porroie La grant feste ne la grant joie Qu'entor li font sanz nul sejor Angele et archangele nuit et jor , Saintes virges , saintes puceles , Dont mil milliers i a de beles .
Mil milliers ? Voire , par saint Gile , Plus de mil fois mil mile mile , Qui toutes chantent bialz conduiz , Beles chançonz et bialz deduis .
Diex , quel deduit ! Diex , con saint gieu ! He ! savoureuse mere Dieu , Com de bonne eure fu or nee Et com par ert bonne eüree L'ame qui te porra veoir En ta grant feste , en ton pooir , La ou tu siez jouste ton fil .
Buer furent ne , dame , tuit cil Et mout se doivent resjoïr Qui veoir porront et oïr Les granz deduis , la bonne vie , Les karoles , la melodie Qu'entor ton fil font tes puceles Et tes virges , qui tant sont beles , Et entor toi et nuit et jour .
En cele feste , en ce sejour , En cele grant bonne aventure Qui tele est , ce dist l'Escriture , Qu'ainc ne la peut bons clers discrire Ne cuers penser ne bouche dire , Mener en daigne , douce dame , Quant toy plaira ma lasse d'ame , Et par ta tres grant cortoisie Bone fin done et bone vie A touz ceuz et a toutes celes , Clers et lais , dames et puceles , Qui cest livre deporteront Et qui honeur li porteront .
D'or en avant chascuns l'emport , Si chant et lise par deport .
Maint myracle i a deportant Et si a d'autre deport tant Que chascuns se doit deporter En lui tenir et comporter .
Explicit liber secundus Qui ces myracles a leüs Bien est chetis et durfeüs Et bien soufflé l'a li maufés S'espris n'est mout et eschaufés De bien servir la douce dame Qui tant homme a et tante fame Em paradis sachié et trait .
A mon pooir vous ai retrait De ses myracles grant partie ; Sa grant douceur , sa courtoisie Assez vos ai dite et retraite .
Or cornerai ci la retraite , Car toz sui las , foi que doi m'ame .
Tant vos ai dit de Nostre Dame Que plus ne sai ne plus ne puis Ne plus entrer n'os en son puis , Car tant est grans et tant parfons Que je n'i truis rive ne fons .
N'est nus bons clers , tant ait grant senz , Qui en son puis par nul assenz Appeer puisse ne fons prendre .
N'est nus bons clers , tant saiche aprendre N'estudier tant com il vive , Que ja i truist ne fons ne rive Ne plus qu'en palagre de mer .
Et pour ce , par saint Audemer , Ne m'i os ore plus embatre , Ainçois irai mon chief esbatre Et ma cervele recrïer .
Je n'en saroye tant crïer , Ne tant chanter ne saroit nus , Devant cent anz qu'il n'en fust plus .
On trueve tant de li a dire , Tant a chanter et tant a lire Et tant en dit Sainte Escriture Qu'il n'est humainne creature , Subtilïer tant i seüst , Loer assez qui la peüst .
Vilains de ses temples et sers Est au maufé moignes et clers , Soit chardonaus , vesques ou abbes , Qui assambler seit deus sillabbes N'un tout seul mot de nul bien dire , Se mout ne tent et mout ne tire A bien dire de Nostre Dame .
Si voirement ma lasse d'ame Em paradis la puist veoir Com j'en ai dit a mon pooir , Chanté et lit quanque peu onques .
Et puis que j'ai fait mon quanconques De biau chanter et de biau lire , Bien puis en sauf metre ma lire Et traire arriere ma vïele .
Fauz est qui trop chante et vïele , Car biaus chanters souvent anuie .
Il n'est sequence n'aleluie , Bele note ne kyrïele , Tant soit plaisanz ne tant soit bele , Qui tost n'anuit s'ele trop dure .
Et nepourquant , se tres bien dure La teste eüsse et bien delivre , Encor fesisse le tiers livre ; Mais dongereuse l'ai et tendre , Pour ce n'i veil or plus entendre , Qui que m'en tiengne a sot n'a saive .
Mais s'au bon prïeur de Saint Blaive , Mon ami , dant Robert de Dive , Qui est uns des moignes qui vive Qui plus aimme la douce dame , Congié en prenoye , par m'ame , Bien sai je n'en aroye point .
Adez m'escite , adez me point .
« Adez ! dist il , adez ! adez ! Avant ! avant ! aprés ! aprés ! Aprez ! aprez ! or tost ! or tost ! » Et luez que j'ai rien fait , tantost Des poins le me trait fors et sache .
C'est uns des moignes que je sache Plus a biaus diz de Nostre Dame .
Pour ce qu'il l'aimme , l'aim , par m'ame ; Pieç'a que l'aim par bone foy , Et il me ra , si com je croy , Son mautalent bien pardonné .
Bon compaingnon m'a Diex donné .
Moi et lui daint amer la dame Qui de s'amour la nostre enflame .
Por li noz entr'amons andui , Si m'aït Diex en cest jor d'ui .
Maint salu ai de lui eü Ainz qu'il m'eüst onques veü , Et , maintenant qu'acointié l'oy , Toz les seigneurs de Saint Eloy Amai pour lui , si fas j'encor .
De tout l'enche qu'ai en mon cor Tant de salus pas n'escriroye Com je li mant a ceste voye Par cest livre que li envoy .
Il m'est avis que bien l'avoi Quant tout premiers l'envoi a lui , Car ne connois certes nului Plus volentiers de lui le lise Ne qui plus tost le contrescrise Ne qui mielz le sache atorner , Flourir ne paindre n'aourner .
Livres , or tost ! va t'en ! va t'en ! Va a Noion , plus n'i aten .
Bien sai que jour et nuit t'abee Robers , qui m'a m'amor robee .
Mil fois le me salüeras Et , luez que contrescris seras , Garde d'aler ja mais ne fines .
Salue moy roys et roÿnes , Dus , duchoisez , contes , contessez , Evesques , abbés , abbeessez , Moinnes et clers , rendus , provoires , Toutes nonains , blanches et noires , Et trestoz cialz communement Qui de cuer aimment doucement La douce dame de pitié Por cui amor je t'ai ditié .
Ses myracles par tout raconte : N'est cours a roy ne cours a conte Ou tu ne soies bien oïs Et festoyés et conjoïs .
Mais garde bien , ou que tu voises , A roÿnes ou a duchoises , Qu'a salüer pas ne m'oublies Mes deus especïaus amies , Mes deus contesses , mes deus dames , Des queles daint metre les ames Em paradys li roys des roys .
L'une est la contesse de Blois , Et l'autre est cele de Soissons .
Diex leur doinst faire telz moissonz Dont leur ames soient peües Quant au païs seront venues Ou vivre estuet de droit chatel .
Di leur , di leur qu'il n'i a tel Com de bien faire soir et main , Car nous n'avons point de demain .
Et garde bien que leur conseilles Priveement en leurs oreilles Que pour leur preu leur mant et proi Qu'eles n'oublient pas le ploi Qu'a Vilenueve leur apris Quant enserré m'eurent et pris En la chappele Nostre Dame .
De chascune le cors et l'ame Par sa douceur daint garder cele Qui enfanta virge et pucele .
Et par sa sainte courtoysie A trestoz cialz doinst bonne vie Et bonne fin , quant il morront , Qui ces myracles ci orront Et qui diront pour la moie ame Le doz salu la douce dame .
Atant puis clore le grant livre Qui matere me donne et livre .
Leü i ai tant que ma teste Qu'ele se dieut mout bien m'ateste .
Or l'en report en nos armaires Ou nos prïeus ou nos armaires .
Je n'i be ore plus a penre , Ainz i lairai un autre apenre .
Qui or i vielt lire si lise Et biaus myracles i eslise .
De biax , de genz et de grans pris Plus en i lais n'en i ai pris .
Quant issus sui et eschapez Dou grant livre as grans cloz chapez , Ainz que cestui aie finé Ne dit Tu autem Domine , A une epistre rimoyer Un peu me veil esbanoyer Qui as pluiseurs iert bone a lire .
Ainz briserai ma tirelire , Puis que ce vient a la parclose , Qu'encor ne traie aucune chose Qu'a mes amis envoierai .
Un peu les arrochoierai Et un peu les volrai repenre Pour ce qu'au siecle sont trop tenre .
Ne les be pas ore a grater , Ainçois les veil un peu flater Pour faire entendre leur folie .
Cis siecles si les ennolie Que petit pensent a la mort , Qui a teuz denz et qui si mort Que ne li puet riens nee estordre : Maint poing a fait batre et detordre .
De la misere d'omme et de fame et de la doutance qu'on doit avoir de morir Gautiers , qui est de cors et d'ame Sers a toz les sers Nostre Dame , Cest livre , ou a mise s'entente , A toz cialz envoie et presente Qui en cuer ont et em mimoyre La douce mere au roy de gloyre .
Comme leurs sers , comme leurs frere , En Dieu et en sa douce mere Toz les salue doucement .
A jointes mains , mout humelement Leur deprie par cest ditié Qu'a la roÿne de pitié Qu'ele le consaut prïer weillent .
Pour ce qu'en leurs biensfais l'aquellent , Un povre ditié leur envoie .
A chascun prie qu'il le voie Pour aucun bien qu'il i aprengne .
S'aucun i a qui il repreigne , Cui il argut et cui il poigne , Ainz que la mors sour lui apoigne , Se sages est , mete s'a point , Car noz n'avons de demain point .
La mors noz a toz en sa main , Por ce n'avons point de demain .
Sainte Escriture fait savoir Qui de Dieu vielt l'amor avoir Le dyable doit jeter puer , Car nus ne porroit a nul fuer , Ce dist la letre , ce me samble , Servir a deus seignors ensamble .
Nus ne porroit , ce n'est pas fable , Servir a Dieu et au dyable .
Qui l'amor Dieu vielt bien aquerre L'amor dou siecle ne doit querre .
Qui vielt amer sa douce mere , Qui tant est bele et tant est clere , Qui tant est haute et glorïeuse , Qui tant est douce et tant piteuse , Qui tant est sainte et tant est digne , Tant debonaire , tant benigne , Le siecle doit tout jeter puer Por li amer de plus doz cuer .
Qui la pucele vielt amer En cui amor n'a point d'amer Amer la doit de tel corage Qu'il n'ait le cuer faus ne volage .
Ele par est si vraie amie Que rien ne seit de doublerie .
Ele ne prise un viez doublier Home qui ait le cuer doublier , Car , luez que cuers a amant double , Fausse devient l'amors et double .
Quant son cuer doble vrais amanz , Sa vertu pert ses dÿamanz Et sa force pert s'esmeraude .
Amors qui doble n'est pas chaude , Amors qui doble n'est pas roide : Lués qu'ele doble , lués refroide .
Tres vrais amanz , n'en dotez mie , Tot adés art , bout et fremie Et tot son cuer do tot i met .
Sache , sache qui s'entremet D'acointier si tres vraie amie Com ma dame sainte Marie , Mout vrais amans li couvient estre .
Amons la tuit , et clerc et prestre .
Ou monde n'a si vraie amie : C'est la moele , c'est la mie , C'est li noiaux de toz les biens .
Amons la tuit , car il n'est riens Si tres sade soit a amer .
Ainc en s'amor n'ot point d'amer , Point de venim ne point de fiel .
Amons la tuit , car n'a souz ciel Si douce amor com est la siue .
Ele est tant douce , ele est tant piue Que de touz cialz fait ses amis Qui leur corage ont en li mis .
Sa douce amor tuit cil deservent Qui bien l'aimment , loent et servent .
La douce dame , la beningne , Seur toutes douces douce et dingne , Qui Dieu porta en ses doz flanz , Loer devommes en toz tanz Plus doucement que noz savonz , Car toz li biens que noz avonz Et qui par tout le siecle habunde De sa douce douceur seuronde .
Pour ce louer la devons tuit Et tempre et tart , et jour et nuit .
N'est clers , n'est lais , n'est homs ne fame Loer ne doie Nostre Dame .
Mout volentiers la loeroie , Si m'aïst Diex , se je savoie .
Si vraiement com je di voir , De m'ame daint merci avoir Quant coureü arai mon cours .
Se j'adonques n'ai son secours , Bien sai qu'a mon plait encorrai .
Le courant cours a li corrai Quant jugemens devera courre .
S'encor me daingne adont secorre , Ja n'iere tant encoreüs Tost ne soye secoreüs .
Par tanz arai mon cors parfait ; Lors m'estevra saillir a fait , Lors m'estevra le saut saillir Qui tantes gens fait tressaillir .
La mere Dieu daint estre au saut , Qui m'ame gart se nus l'assaut .
Legierement porrai plaidier S'ele me daigne a cort aidier .
Ja diable ne sa parole N'iert escoutez s'elle parole .
Qui a son plait vorra avoir La mere Dieu , peu a savoir S'il ne la sert en ceste vie Pour ce qu'au besoing ne li die : « De main wide estoute prïere .
» Drois est qu'or la prit et requiere , Aint et houneurt et serve en terre Qui au besoing la vielt requerre .
Servons la tuit , et clerc et prestre , Tant qu'ele daint devant Dieu estre A nostre plait nostre amparliere .
Ses vicaires , s'ele daigne , iere .
Tant peu com je mais viverai , Jor et nuit mais m'aviverai A li servir , ou que je soye .
Bien sai que cil moissone et soye Bonne moisson et riche a s'ame Qui moissonne a si riche dame .
Nus n'est si soz , nus n'est si veules , S'il entre nes en ses esteules , Qu'il n'i face riche moisson .
Pour ce volontiers i moisson .
Fous est qui en ses chans ne glane , Car mieuz i vaut demie glane Qu'en autres chanz entieres garbes .
Mout ont de fol poil en leur barbes Tuit cil qui en ses chans ne soient Et moissonent , qui que il soient .
Entor li fait bon moissoner , Car a toz cialz fera donner Et joye et vie pardurable Qui la servent de cuer estable .
Servir la devons de bon cuer .
Diex noz avoit toz jetez puer Quant ele a lui no pais noz quist .
Par s'umelité noz conquist Nostre païs , nostre iretaige , Dont par orguel et par outrage Eve tous noz desireta .
Cuer d'Aubejois et d'erite a Qui ne la sert et nuit et jor .
Ou dous païs , ou doz sejor De paradys font cil leur lit Qui la servent par grant delit .
Qui bien la sert , il a grant droit , Mais maintes genz voi orendroit Qui povrement s'en entremetent ; Dieu et sa mere arriere metent , Leur iretage et leurs païs Pour la dolanté de çaïs .
Paradis est nostre heritages .
Mout est discrez , soutius et sages Qui ci l'achete et ci l'aquiert .
Ja ne l'ara qui ci nou quiert .
Sainte Escriture nos commande Et Diex meïsmes le nos mande Que paradis ici querommes Et par bien faiz le conquerommes .
Ce dist li clers douz et seris En cui parla Sainz Esperiz , C'est sainz Grigoires li piteus .
Qui vieut le païs deliteus Ou tant par fait deliteus estre Tant amender estuet son estre Qu'il li couvient sa char plaisier Et la goire dou mont laissier Ne ne couvoit autrui avoir , Mais doint le sien por Dieu avoir .
Qui ne le vieut par tel marchié Seur biau nïent en a marchié .
Mout sont mais peu de marcheant De tel marchié soient cheant .
Trop en a peu en ceste marche ; Seur biau nïent chascuns en marche .
Diex ! ou est cil qui sa char plaisse Et qui la gloire dou mont laisse ? Ou est qui ne couvoite rien Et qui por Dieu doinst tout le sien ? Petit voi mais ne cras ne maigre Dou sien garder n'ait le cuer aigre .
Qui auques a plus vielt avoir ; Chascuns honeur vielt et avoir .
Je ne voi moingne noir ne blanc Ne laist la sele pour le banc , Le banc , s'il puet , pour la chaiere .
Ne voi nule honneur estraiere .
Ne voi si flestre ne si fade , Si combrisié ne si malade , Si contrefait ne si bochu , S'il puet avoir baston crochu , Luez ne soit tous resvigourez , Cras et reons et coulourez .
A la croce chascuns se trait ; La redrecent tout li contrait .
Et moingne et clerc weillent avoir Croces et cornes par avoir .
Croçus est telz et telz cornus Qui de grant senz est encor nus .
Couvoitise est si encornee , Ainz que l'onnors soit encor nee , I queurent cil tout encorné Qui en senz ne sont encor ne .
Telz est croçus , telz encornez Mielz venist ne fust encor nez .
Peu voi nului , s'il puet , ne mont .
Couvoitise honnist le mont , De touz les malz est la racine .
Dou cors ou ele s'enracine Toutes les bonnes meurs esrage .
Hom couvoiteuz est plains de rage .
C'est granz doleurs quant telz racine Es genz lettrees s'enracine , Meesmement es genz de cloistre .
Ne deüst ja tele herbe croistre .
Et clerc et moingne a grant avoir Beons mais plus qu'a Dieu avoir .
Moigne , chanoingne , clerc et prestre , Frere , aaisié volonz tuit estre .
Et noir et blanc , sauves noz vies , Nous voulons rendre es abeïes .
Souz les buriaus , souz les noirs fros Orgueilleus cuers avons et groz .
Orguiex par tout regne or en droit .
Nos qui devons aler a droit Ne finons mais de reculer .
Se li chanoingne seculer Sont sot d'orgueil et aviullé , Autant ou plus sont li riullé .
S'orgiulz regne sour les chanoingnes , Il rest toz sires des noirs moingnes .
Et noir et blanc volonz monter Et nos voisinz toz seurmonter .
Telz n'aroit pas un asne au siecle Et telz se rent , par sainte Tyecle , Par poverté et par peeur , Quant est devers Saint Sauveür , Qui s'ame pert et son cors sauve Et chevauce grant destrier fauve , Granz palefrois et granz chevax .
Nes li moigne de Clerevauz Ne truevent mais nul cheval chier Qu'il ne le veillent chevauchier .
Bien fust raisonz que banis fust Desour destrier estriers de fust .
Seur le destrier siet mal la boise ; Cil qui l'i pent son ordre boise .
Moingnes qui a piez emboisiez , S'orguilleuz est , bien est boisiez .
Diex n'avoit pas grant cheval chier Quant vout l'anesse chevauchier .
Ne querons pas Dieu a cheval .
Humilitez qui va le val Et qui Dieu quiert tout humlement Plus l'aconsiut isnelement C'orguieuz ne fait en la montaingne Deseur son grant cheval d'Espaingne .
Isidres dist , n'en doutés pas , C'ou ciel monte on par humle pas .
Diex vout orgueil dou ciel abatre , Ne l'i laira ja mais enbatre .
Moingnes qui en orguel s'enbat De l'amour Dieu dou tout s'abat .
Orguilleuz moingne , orguilleuz frere Sont loinz de Dieu et de sa mere .
Maigreurs , jaunesce , humilitez , C'est l'onneurs et c'est la biautez Des bons moines et des bons freres , Ce truis en la Vie des peres .
Jeroimes dist , qui bien en touche , Que moines n'ait n'en cuer n'en bouche Cointise , orgueil ne vanité , Mais simplece et humilité .
En moine est trop dampnez orguiex .
La lettre dist que mout vaut miex Et mout a Dieu est plus aoinnes Uns lais hons simples c'uns fiers moines .
Orguel esmuet tençons et noisez .
Orguel jadis , ce dist Ambroisez , De bialz angeles fist lais dyables .
As angeles paraus et samblables Fait les humeles humelitez .
Orguel tolt Dieu , c'est veritez : Quant li angele s'enorguillirent , Luez trebuchierent , luez cheïrent .
Augustinz dit , li sages prestre , Que honte aionz d'orguilleuz estre , Car li sires qui noz fist toz Por noz devint humeles et doz .
Et noz chaitif , noz nescïent , Qui sonz de terre et de nïent Et en terre revertironz , Por quoi , pour quoi ne noz myronz En nostre lasse de matere , Qui tant est plainne de misere ? Pour quoi noz enorguillissonz - Las , las ! chaitif ! las , las ! - qui sonz Vaisiel de venin et d'ordure , Viande a vers et norreture ? Seur toutes genz meesmement Deceü sommes laidement , Noz haut tondu , noz bertoudé , S'orguilz noz deçoit et tout Dé .
Seur toute rienz est mescheanz Et trop par est fous marcheanz , Ce voit chascuns tout en apert , Cil qui ce siecle et l'autre pert .
Por Dieu , seingnor , en nostre habit Gardonz tres bien qu'orgiulz n'abit ; Si noz tenonz humele en cest mont Q'umelitez ou ciel noz mont .
Qui en enfer vielt avaler , Assez i fait plus bel aler A bialz lorainz et a clochetes Qu'a noirs froz a noires manchetes .
Moingne , nonnains et cler et lai , Laissonz orguel sanz nul delai .
Et clerc et lai , pourpensonz noz .
Diex sanz taster vainne ne poz Seit bien et voit quanque pensonz .
S'envers orguel ne noz tensonz Et ne laissonz le dongerer , Savoir poonz et esperer Qu'el feu d'enfer droit en irons .
Ce que noz ci deservirons En l'autre siecle aront noz ames .
Biau seigneur et vos , beles dames , Por Dieu , pour Dieu , pourpensez vos ! Diex , qui en terre vint pour noz , Pour estre aaise n'i vint pas .
Cis siecles n'est q'uns briez trespas : C'est unz essais , c'est une esprueve , Ou noz essaie Diex et prueve .
Pour ce , se li sicles noz rit Et les pluiseurs soef nosrit , Por Dieu , noz cuers n'i apuions , Mais jor et nuit le defuionz .
N'oublïons pas en no corage Nostre païs , nostre iretage Ou noz devonz sanz fin manoir .
Cité , chastel , maison , manoir N'avonz ici a demorance : Chascun jor sommes em balance .
Ja ne saronz le jor ne l'eure S'accorra mors , qui tout deveure , Qui noz en chacera toz nus .
Cis termes iert mout tost venus , Car jor et nuit aproche et vient .
Bien est desvez cui n'en souvient .
Le doz païs , le glorïeus , Qui tant par est delicïeuz , N'oublïonz pas pour faffeluez .
Tout quanqu'il a desouz les nues Vanitez est selonc le sage , Et d'autre part nul heritage Ne poonz noz ici clamer Et nus ne doit la chose amer Se pour tant non com ele vaut .
Chose qui si tost fuit et faut Qui sages est bien doit despire .
L'empereres de son empire N'est pas seürs desqu'a demain .
En tant com l'en torne sa main A quanqu'il a chascunz perdu .
Li saige en sont tout esperdu , Mais as buisnars tout autant chaut S'il fait trop froit comme trop chaut .
Vers la mort fait bon regarder .
De li se doit chascuns garder , Et li garders est ou bien faire .
Mout petit pris tout nostre affaire Se noz de li ne noz gardonz .
Cil qui mangüe les gardonz , Les lamproies , les lus , les bars , Les venoisonz , les bonnes chars , Les bonz morsiax frez et salez , Tout ausi tost est il alez Com cil qui vit de pain de soile .
Tout ausi tost fiert l'apostoile La mors de son tranchant espié Com ele fait un pesche a pié .
A ce ne pensent pas li riche ; Chascun s'enbat , chascun s'enfiche Es granz delices de cest mont .
Des delis de lassus amont Peu est mais nus cui il souviengne , Ainz dit chascuns : « Qui tient si tiengne .
» Paradys tiennent tuit a fable .
Riche convive , riche table , Boire a hanas d'or et d'argent Welent toz tanz la riche gent .
Adés welent estre en paroles , En gius , en baus et en karoles ; Adez welent estre en delices .
Salemons , qui ne fu pas niches , Noz dit qu'il fait assez milleur En maison de duel et de pleur Ne fait en maison de convive , Plainne de gas , plainne d'uisdive .
Et Jhesus dist , li fix Syrac , Que trop puet on emplir son sac , Enfermetés longues et grandes Sivent granz mes et granz viandes .
Sainz Grigoires redist aprés De tex genz est luxure pres .
Les viandes bien empevrees , Li cras morsel , les granz bevees Font as pluiseurs faire tel chose Dont se plaint l'ame a la parclose .
Nus ne boit trop qu'il ne soit fous .
En ses epistres dist sainz Pous De nous enyvrer n'aions cure , Car ou fort vin gist la luxure .
Li forz vins et les beles fames Tüent les cors , dampnent les ames Et assotent touz les plus sages .
Li bons vins , ce nos dist li sages , Mout plaisamment avale et entre , Mais quant il est dedenz le ventre , Il point et mort comme couluevre Et fait faire mainte male wevre .
En fort vin , par saint Augustin , A mout tençon , noise et hustin , Mout de paroles , mout d'uisdives .
Jeromes dit qu'en grans convives Trop petit voit on avenir Que chasteé puist nus tenir .
Les viandes delicïeusez Font mout de gens luxurïeuses .
Qui nes se vieut tenir et chastes Ces crassez oes , ces cras hastes , Ces fors aillies , ces fors poivres , Ces tres fors vins , ces tres fors boivres Eschiut , si fera mout que sages .
Mais es pluiseurs a tant d'outrages , Quant il plus durent et plus vivent , As fors vins boire plus s'avivent ; Toz trop pechiez est et outrages .
Ce n'est mie grans vaselages De trop maingier ne de trop boire .
Qui l'Escriture en vorroit croire N'en seroit pas trop curïeus .
Ciaus qui trop sont delicïeus Sainte Escriture souvent point , Mais ne s'amendent por ce point .
Ce dist la lettre veritable : Genz qui adez ont riche table Et qui adez sont en delices , Qui les pechiez et les grans vices Font par la char qui trop revele , Qui jor et nuit ont la vïele , Les baleries , les karoles , Au jour oront dures paroles Que de ce siecle partiront .
En la doleur d'enfer iront ; La seront tuit ars et remis Et tormenté des anemis , La les demaingeront li ver .
Aprés l'esté aront l'yver .
Les riches genz qui ont esté Adez en joie et en esté L'iver aront perpetuel .
Baingnié seront en tel rüel Ou mout ara glace et glaçonz .
Ne vueille Diex ja i glaçons .
Qui en enfer trebuche et glace , Il trueve tant et feu et glace Qu'ars est souvent et englaciez .
Gardez tres bien que n'i glaciez .
Cil qui vivent rainablement Et lor cors gardent netement , Cil qui leur volentez refraingnent Et les aises dou mont desdaingnent , Li bon povre qui en povresce , En maladie et en tristece En ceste vie aront esté , Aprés iver aront esté ; Aprés la painne , aprés l'ahan Dedenz le sain saint Abrahan Devant Dieu erent presenté .
Tost sont li cors anïenté , Tost sont alé , tost sont pourri .
Miex sont peü , miex sont norri , Tant i a il plus pourreture .
Trop fait cil povre nourreture Qui le las cors paist et encraisse Et de faim l'ame morir laisse .
Cil trop beü a de l'oublie Qui le cors paist et l'ame oublie .
Beü en ont trop li riche homme , Et clerc et lai , c'en est la somme .
Touz leur aviaus a leur cors font .
Por le las cors qui si tost font , Qui si tost chiet , qui si tost brise , A chascuns s'ame en oubli mise .
Por le cors , qui si tost purra , La lasse d'ame , qui durra Et vivera tant comme Diex , Oublïent tuit .
C'est trop grant diex ! De fain les ames mourir laissent , Mais bien matin le cors apaissent .
Et clerc et lai , par saint Germain , Le main mengier ont mais a main .
Il n'i atendent , par saint Gile , Epistre , messe n'Evangile .
Voir , se li lai , qui peu entendent , A main mengier pluseurs foiz tendent , N'en doivent pas estre gabé , Car maint evesque et maint abbé De main mengier sont si engrant Bien en perdent la messe grant .
Ausi font il la matinel .
D'un grant waton ou d'un tinel Les devroit on batre et roillier .
Por ce que gens agenoillier Et soupploier devant aus voient , Cuident qu'en fiertre estre mis doient .
Cil qui ce cuident sunt mal sage .
Envers Dieu n'a point de hausage : Qui mieuz le sert et mieuz le doute Mieuz est de lui sanz nule doute .
Cil grant prelat , cil archevesque , Cil grant abbé , cil grant evesque , Cil grant conte , ces grans contessez , Cil grant baron , ces grans barnesses , Cil empereur et cil roy En l'autre siecle plus biau roy , Plus riches sieges et plus genz Cuident avoir que povres genz , Mais li povre qui or les servent Seront plus haut s'il le deservent .
On ne puet mie Dieu avoir Por parage ne pour avoir .
Riche homme sont certes tout fol .
Li pluiseur cuident , par saint Pol , Que Diex ou ciel emport leur ames Por ce qu'en met seur auz ces lames Et ces tombes grans et polies , Mais il cuident mout granz folies .
Tout autrement certes ira , Car envers auz Diex grant ire a .
A Dieu et a sa mere püent , Car il devueurent et mainjüent Et Sainte Eglyse et povre gent .
Se roys ou quens tombe a d'argent Et en enfer em bruïst l'ame , Que li vaut lors sa riche lame ? Se la tombe est bien entaillie Et ver sanz poivre et sanz aillie Rungent son cuer et sa coree Et li dyable en leur poree La teste avant en rüent l'ame , Que li vaut lors sa riche lame ? Puis que li ver le cors derungent Et li dyable l'ame em plongent En leurs putiauz et en leur gloes , Que li valent coulon et choues , Lion , lipart , formes , figures , Riches entailles , pourtraitures Que li fait faire fiuz ou fame Par artimai deseur sa lame ? Tout ce ne vaut un biau festu .
Ha ! riches hom , las ! que fais tu ? Car donne et rent tout ton avoir , Se devien povres pour avoir De paradys la grant richece .
A l'entree a si grant estrece Qu'entrer n'i pueent grosse gent .
Cil qui sont graille , droit et gent - Ce sont li povre peu ventré - Maintenant sont dedenz entré ; De plain eslais keurent dedenz .
Li riche i ont tant de seurdenz Pour nule rien n'i enteroient .
Leur grant pechié si les gerroyent Qu'entrer ne pueent en la porte .
Tant de pechiez li riches porte , Tant de bourses , tant de frambauz Que paradys li est trop haus .
Ça jus demeurt , trop est pesanz .
Gart ses mars d'or et ses besanz ! Riche homme ont tant dedenz leurs males Enmaleez de chosez males Qu'i les estuet trop mal aler .
Certes mout fait mal enmaler Male chose dedenz sa male .
Il fait mout mal qui mal enmale , Car Diex , qui het mal malement , Maudit tout mal enmalement .
Pluisors leur male enmaleüre Mainne en enfer male aleüre .
Riche hom ont tant d'autrui avoir Qu'il ne porroient Dieu avoir .
Ces riches fames , cil riche homme Entrer n'i pueent , c'est la somme .
N'i entre pas uns de dis mile , Ce tesmoingne Sainte Euvangile .
Au regne Dieu qui vieut venir , Povre le couvient devenir .
Estroite et roide est mout la voie Qui au regne dou ciel avoie ; A monter est estroite et aigre .
Li haingre i montent et li maigre .
Des povres genz i a grant ale , Car maigre sont comme maigre ale .
Legierement Povresce i entre , Povre dos a et povre ventre .
Par petit liu passe Povresce , Mais tant est ma dame Rischece Grosse et fessue , granz et crasse Par touz les lius ou elle passe Bien porroit on passer un char .
Richesce est si riche de char , Richesce a si tres riche ventre Des riches morsiaus qu'il i entre Que sa granz pance et sa ventree Creveroit ainz que fust entree .
Ne puet passer l'estroite porte La grant ventree qu'elle porte .
Legierement glace et avale , La montee li est trop male .
Vers enfer la lo a aler , Car il i fait bon avaler .
La voie i est large et batue , Si s'i sera tost enbatue .
Ou ciel n'entre se povres non .
N'i puet entrer li riches hom Qui vie avoit si delitable Et tant avoit deseur sa table Coupes d'argent , d'or et de madre , Mais Diex reçut le povre Ladre , Le plus liepreus qui onques fust , Atout sen hennapel de fust , Atout ses povres tartereles , Plains de malans et de crousteles .
Dedenz le sain saint Abrahan Cent tanz qu'il n'eut eü d'enhan Li dona Diex aprés de joie .
Le riche , qui de riche soie Si richement estoit vestuz , Ne prisa mie deus festuz .
Vers povres genz mout estoit gobes .
Tant ama bons gobez et robes Que s'ame ocist et desroba .
Tex riches hom riche robe a Qui l'ame a povre et desrobee .
Trop par est fox homs qui trop bee A enrober trop riches robes Et a mengier gros gobez gobes , Car hom qui va trop goubetant , Il par aimme cras guobez tant Qu'ainz se lairoit com ours beter Gobez laissast a goubeter S'il le devoit seur l'autel penre ; Pour ce le fait trop mal apenre .
Tuit li pluseur l'ont si apris Qu'il ne leur chaut ou il soit pris , Soit larrecins , toute ou usure .
Et neporquant en l'Escripture Ne trovons pas n'en l'Evangile Cist hons veschit de nule guile .
Ne trovons pas qu'il fust roberres , Lerre , useriers ne triboulerres .
Veritez est qu'il estoit riches , Tenanz , enfruns , avers et chiches As malades et as enfers .
Et quant li devoranz enfers Le devoura dedenz sa geule Pour ceste teche toute seule , Que fera donc des useriers , Des robeeurs , des chevaliers Qui povre gent sanz nul sejour Tolent le leur et nuit et jour Fierent et batent par leur force ? Li riche homme de qu'est or ce Sont tout perdu communement Quant Diex dira au jugement : « Vos , vos qui bien ne me feïstes Quant en mes povres me veïstes , Alez en pardurable flame .
» Que dira donc , nomini Dame , A çaus qui l'aront debatu Et mis en chartre et enbatu ? As hauz hommes que dira donques Qui jor et nuit ne finent onques De sa povre gent demaingier , Batre , ferir et laidengier ? Cil qui ce font saichent por voir Que grant paour doivent avoir .
Chevalier , conte , prince et roy Patelavare et grant desroy Font de l'avoir qu'as povres tolent .
Ciax qui musent et qui flaiolent , Joent , tresjetent , jupent , sifflent , Balent , vïelent , mentent , chifflent , Vestent et louent de l'argent Qu'il tolent a la povre gent .
Soit rois d'Espaigne ou de Navare , Qui que face patelavare De la substance as genz menuez Dou ciel banis est et des nues .
Haut homme bien dampnent leurs ames Quant des larmes as veves fames , Des pleurs , des brais as orphenins Achatent les chiers sabelinz Et les robes enerminees Et quant a lors grans cheminees , A lors couppes d'or et d'argent , Boivent le sanc de povre gent Et les larmes et la sueur .
En la santine , en la pueur Dou fonz d'enfer seront noyé .
Saichent pour voir li renoié , Saichent , saichent q'uns jors venra Qu'a Dieu conter les convenra .
Saichent bien tuit que Diex n'asolt Nului s'il ne rent quanqu'il tolt .
S'il le puet rendre tant i a , Oïl , oïl , ÿa , ÿa .
S'il est petit de donneürs , Encor est mains de rendeürs .
Ja mentïons n'iert mais dou rendre : Il se lairoyent ançois pendre , Larder tout vif et escorchier .
Tant ont , tant ont le las cors chier Cil riche homme , ces riches dames , Qui mielz dampner welent leur ames Que li cors faille a rienz qui plaise .
Jor et nuit welent estre aaise Et pilie nule d'autrui n'ont Ne qu'ot li riches dont je cont Dou las mesel , dou degeté Qui tant soufroit de povreté .
Li las au cuer grant joie eüst Se saoulez estre peüst Des mïetes de son relief .
Tant par estoit a grant meschief Qu'il n'avoit pers ne compaingnons Fors que les chiens et les waingnons , Qui li lechoient ses griés plaies Plainnes d'estoupes et de naies .
Es chiens trouvoit plus de pitié , Plus de douçour , plus d'amistié C'ou riche homme li las liepreus .
Ne li estoit ses reliés preus , Si li gardoit pres sa dïete Qu'il n'en pooit avoir mïete .
Andui finerent a un jour .
Li povres Ladres ou sejour De paradis droit s'en ala , Et li riches s'en avala En la grant doleur infernal .
La sousferra painne eternal , Et cil ausi et toutes celes Qui des mesiaus et des meseles , Des orpheninz , des orphenines , Des pelerins , des pelerines , Des malades et des enfers , Des mis en buies et en fers N'ont en leurs cuers compaissïon .
Paissïoné de paissïon , Maingié de vers et de vermine Seront sanz fin et sanz termine ; Dampné seront sanz finement Se l'Evangile et Diex ne ment .
Seignor riche homme , clerc et lai , Oiez , oiez , oiez le lai Que l'Evangile voz vïele .
Dyable atoute leur vïele Voz en menront ou feu d'enfer Se vostre arain et vostre fer , Vostre peccune et vostre argent Ne departez a povre gent , Se vos a Dieu et a ses mes Ne departez de voz biauz mes .
Donnez , donnez , n'alez tardant .
Si com l'iaue la flame ardant Estaint l'aumosne le pechié .
Vos qui souvent avez pechié , Donez pour Dieu , donnez ! donnez ! Se vos ici ne moissonez , De faim morront vos lassez d'ames .
Biau seignor et vos , beles dames , Donnez , donnez de vos substances .
Ne creez pas adez voz pances .
Ne croie pas chascuns son ventre .
Tout est perdu quanqu'il i entre .
Pour ce dit la letre en non Dé Que non est curandum unde Conficiantur stercora .
Mais , par nos botes , encore a De telz prelas par tout assez Qui deus vallés ont ainz lassez Que lors saveurs soient confites .
En toz tanz ont aloes frites - Plus en quaresme qu'en carnage .
Li las ne d'oef ne de formage N'osent gouster les venredis , Mais il ont bien nuef mes ou dis De gros poissons fres et salés Et boivent fors citoualez En non de sainte penitance .
Citoual , clauz , anis , semence Traient aprés des aumosnieres , Qui ne sont pas mout aumosnieres .
A grans trais boivent vin d'Auçuerre Pour mielz dormir deseur le fuerre .
Tant de leur vie et tant d'aus sai Que vin d'Auçuerre et vin d'Ausai , Mouré , claré et douz piument Por l'amour Dieu boivent piument .
Tant ont veillié , tant ont ouré Gros sont et cras et coulouré .
Saignié soient de la main Dieu .
Il n'entendent latin n'ebrieu Quant il se lievent de leurs tables .
Qui lors seit notes delitables Conter d'Auchier et de Landri Bien est venus , par saint Bandri .
En tel guise cil se demainnent Qui gouvernent le pueple et mainnent .
En tel maniere et en tel guise Les granz rentes de Sainte Eglyse Dilapidons , abbé et moingne , Arcevesque , vesque et chanoinne .
Sour toutes genz delicïeus Volons mais estre et glorïeus Et de nos ors chaitis boialz Faisonz noz diex et noz joialz .
Nes li convert , qui ont telz barbes Qu'on em porroit faire grans garbes , Delicïeus sont en viandes .
Mout sevent bien faire as amandes , As anguilles et au craspois Crasses porees et cras pois .
Nostre oef frit , noz soupes dorees Ne valent mie leurs porees .
En leurs viandes sainz n'entre , Mais cras saumon devers le ventre Mainjüent bien par charité .
Bonnez genz sont par verité ! Ne goustent d'areste ne d'os , Mais bars fenduz a roanz dos , Pastez d'anguille et de borbotes Souvent mainjüent , par noz botes .
Comment que voisent les moissonz , La saveurs a leurs gros poissonz Est bien confite et bien broïe .
Tant i metent a la foÿe De gingembre et de garingal , De gyroffle , de citoual C'onques de si tres delitable , Se ce ne fu a autrui table , N'essaia Diex ne si apostre .
Ahi ! ahi ! ce n'est pas nostre Que noz avons en nostre garde .
N'est pas nostre , qui bien i garde , Pour faire sauses poitevines Ne pour faire pincemerines Rostir , farsir , frire et larder .
Lués c'uns vilains puet mais garder Quatre brebiz a une grainge , Tout maintenant sa bourse aenge De citoual et de girofle .
Tiex devroit chaucier une moufle , Espandre fiens , chardons hoer Qui vieut mengier , qui vieut mouer Les bons morsiaus , les glorïeus Et les vins boivre precïeus .
Ne voi vilain tant enfondu , Tout maintenant c'on l'a tondu , Ne cuit valoir un apostoile .
Tex n'eüst pas dou pain de soile , S'il fust au siecle , ne des cholz Qui or depart canele et cloz Et susce telz haus laituaires .
S'il fust au siecle , n'eüst gaires Des pois au lart , non a la sauge .
Par fin corrouz certes sau ge Souventes fois de ma matere , Car , par la foy que doy saint Pere , Toz va li siecles a envers .
Peu voy mais moingnes ne convers , S'il a la main ou apuier , Qu'il soit mie wi ce qu'il fu ier .
Tressaillir vielt chascuns son ombre .
Ce noz deçoit , ce noz encombre , Ce noz barate et desconfit .
Le patremoingne au crucefit Et moigne et clerc communement Despendons mais trop largement .
Noz lassez d'ames lapidonz Quant les bienz Dieu dilapidonz Et aloonz en fol usage , En musardie et en outrage .
Par verité dire porroye : « D'autrui cuirien large coroye .
» Qui raison vielt bien esgarder , Noz clers convient mout mielz garder De faire outrage que les lais .
D'autrui aumosnes , d'autrui lais Sont tout li bien que noz avonz .
Se regarder bien i savonz , Nos viandes sont mout enfermes , Car mout i a et pleurs et larmes .
Saichent li viel , saichent li josne : Et haut et bas vivons d'ausmone .
S'a Dieu pour cialz sanz nul sejor Ne deprïonz et nuit et jor De cui aumosnes noz vivommes , Pain de douleur certes mainjommes Et perdu sonz sanz recouvrier .
Li foueron , li manouvrier , Li parmentier et li sueur Noz paissent touz de leur sueur .
Le bien gaaignent a leurs bras Dont noz faisonz nos granz degras .
De lor traval , de lor torment Mainjonz le pain de blanc forment .
Las sont et mat et acoisié , Et nos sons dru et envoisié .
Ce nos devroit auques tenser S'orguiex nos i laissoit penser , Mais orguez si tost nos desvoie Peu voi nului qui goute i voie .
Mieuz nos venroit mengier chardonz Qu'oues , poulez , luz ne gardons Se mout tres bien nes deservons Et humlement Dieu ne servons .
D'aumosnes sont , d'aumosnes muevent Les grans rentes qui noz apluevent .
Se noz outrages en faisonz C'est et pechiez et desraisonz .
Qui vit d'autrui pechiez laver , Se sages est , il fait l'aver .
Avers n'est pas , ainçois est sages Qui se garde de faire outrages .
De paradis gulositez Mainz hommes a deseritez .
A gloutoier cil qui trop pense , Aucune foiz , quant se porpense , S'il en lui a point de scïence , Mate et triste a la conscïence .
Meesmement a homme d'ordre Doit conscïence mout remordre S'adez de son chaitif boel Fait son signeur et son joel .
C'est uns joiaus qui trop aloue .
Pieç'a c'on dit bialz ventres joue Plus que ne fait bele cotele .
Bien est cielz soz et sote cele Et chascun jor en grant painne entre Qui trop sougis est a son ventre .
Nus ne porroit ventre assevir , Nus ne porroit ventre chevir , Car toz tanz rest a commencier .
Gloz ventres vielt adez tencier S'ausi farsis n'est com andoille .
Aprés le dur revielt le doille .
Gloz ventres vielt de tout avoir .
As pluiseurs tolt cors et avoir .
En ventre a tant gulosité Qu'outrage et superfluïté Vorroit adez et jor et nuit .
N'est nus preudom cui il n'anuit .
Voirs est qu'il embelist la face , Mais la biauté de l'ame esface .
Cil , ce noz dit li bons Grigoires , Qui des maingiers et des bons boires Est et enfruns et curïeus Volentiers est luxurïeus .
Ventres trop plains les rainz esprent , Autre gaaigne nus n'i prent .
Ventres trop plain les rains alume ; C'est sa maniere et sa coustume .
Qui ventre croit , par Nostre Dame , Il pert souvent sen cors et s'ame .
Ja ventres n'iert tant entassez Qu'il veille dire : « J'ai assez .
» Ambroises dit , li clers vassaus , Toute mesure , toz vaissaus Plains est de sa droite mesure , Mais ventres si se desmesure Que la ou crieve pres par mi Et la ou dit : « Aimmi ! aimmi ! Tant ai maingié ja creverai , » Ne vielt il dire : « Assez en ai .
» Gloutoier vieut adés li glous Et geter eubes et sanglouz .
Non a geün , mais endementres Que si farsiz est li glouz ventres Por peu ne li part la couenne , Dist il : « Mout est geüne bonne .
» Quant tendanz est comme tabours , Lors dist que mout bons est labours Et que mout fait bon traveillier , Bon geüner et bon veillier .
Sainz Jeroimmes , qui telz genz chose .
Tient abstinence a haute chose .
Aprés redit isnelement Qu'assez souvent legierement Ventres bien plains despute et tence Et de jeüne et d'apstinence .
Aprés dit il : « Senz pas n'aguise Ventres trop cras , ains l'amenuise .
» Sainz Augustinz , qui assez sot , Ventre trop cras retient a sot Et dit que mout vaut abstinence .
Mais aprés est telz sa sentence Qu'il dit que saichent viel et josne Mielz que jeüne vaut aumosne .
Sanz aumosne vaut ele peu ; C'est lampe sanz oile et sanz feu .
Ysidres redit , ce me samble , Que le dyable bien resamble Cil qui jeüne et bien ne fait .
Cil ne sont mie tout parfait Qui toute jor jeünant vont S'aumosne et bien delez ne font .
Et sainz Gregoires , douce bouche , Dit en un lieu ou de ce touche S'aucuns pour espargnier jeüne , Il pert bien toute sa geüne .
Se ce qu'a sa bouche soustrait Par avarice arriere trait Et pour une autre fois l'espargne , N'est pas jeüne , mais espargne .
Ceste jeüne est trop avere .
Ne l'en seit gre Diex ne sa mere .
Quant en la bouche dou povre entre Ce que li riches a son ventre Tolt et soustrait quant il jeüne , Lors plaist a Dieu cele geüne .
Nule jeüne n'est parfite S'ele d'aumosne n'est confite .
Cele jeüne a Dieu mout plaist Qui le povre saole et paist .
Amer les povres mout devons , Car noz en auz Dieu recevons : Ce sont li menbre Jhesu Crist .
Sainz Grigoires , li bonz clers , dit Qu'on nes doit pas tant seulement Semonre et prïer belement , Mais qui de Dieu servir s'esforce En son ostel les traie afforce Com Jhesu Crist fist Cleophas .
Tu , riches hom , qui l'estoffe as Dont povres genz puez estoffer , Pense pour Dieu de cleopher .
Dieu herbrega , tu le herberges Quant mez le povre en tes herberges .
Si m'aït Diex et sainz Cristofez , Se tu ici le povre estofes , De paradys t'estofera Et devant Dieu t'ame offerra .
Se tu bien fais a povre gent , Plus biau service ne plus gent Ne qui a Dieu doye plus plaire , Ce dit Jeroimmes , ne puez faire .
Cil trop sont dur , qui que il soient , Qui des povres , quant il les voient , N'ont en leurs cuers compaissïon .
Il sueffrent tant de paissïon , De povreté et de mesaise Nus qui Dieu dout n'iert ja aaise Tant com les voie a tel misere .
Mais pluiseur sont de tel matere N'en ont pitié ne tant ne quant , Ainz les lairoient li auquant A leurs portes deus jors maillier , Morir de faim et baaillier Qu'il lor donnaissent un pastel .
Contre Dieu ferment leur chastel Et leurs portes tuit li gringneur .
Ces granz dames , cil grant seigneur , Qui tout le bien ont a soushait , Oublïent Dieu tout entresait .
Toz leurs tanz usent en devices , En ors pechiez et en ors vices , En bien maingier et en bien boire , En demener feste et baudoyre .
Des povres genz ne leur souvient , Mais uns termes aproche et vient Qui lor fera finer leur festes , Grater leur temples et leur testes .
Et pour ce dit la letre et crie : « Vous , vos qui menez lie vie , Doutez , doutez la triste mort ! » Ceste auctoritez qui si mort Riches genz doit mout esmaier .
Pour les Dieu povres rapaier , Redit aprés l'auctoritez , Li ladres qui em povretez Usa sa vie et en tristrece Parvint a la lie leece De la grant joie pardurable .
Une parole espoentable Dit l'Euvangile et Diex dou riche : Sainte Euvangile noz affice C'unz chamoz ainz seroit passez Par mi un treu d'aguille assez C'unz richez hom entrez ou regne Ou vit li roys des rois et regne .
Gardent li riche qu'il feront : Em paradys ja n'enteront Se tout avant ne s'agrailoient .
Bien weil li gros et li graile oient Qu'a Dieu par a si roiste voie Nus riches hons ne s'i avoie .
Vers le ciel a si roiste adresce Li riches chiet quant s'i adresce .
N'i puet monter , tant sont pesant Si march d'argent et si besant .
Au ciel ne monte pesantume , Mais en enfer li pesanz tume .
Deseur cest mot n'est nus remedes Fors un tout seul que nos dit Bedes , Qui seur cest texte fait la glose .
Bedes nos dist que celle chose Qui est as hommes impossible Legiere a Dieu est et possible .
Se li chamox met jus s'estrume , Sa grant boce , sa pesantume , Par mi l'aguille puet passer .
Se li riches lait l'amasser , Laist les richesces , les devices , Les granz pechiez et les granz vices , Ausi con Zacheüs jadis , Bien puet entrer en paradis .
Ou ciel n'entre boçuz ne tors , Outrages ne pechiez ne tors .
Boçuz et torz deviengne droiz , Lors entrera , car il est droiz .
Boçu et tort et contrefait Sont li riche homme tout a fait .
As povres genz font tant de tort Qu'a Dieu sunt tout boçu et tort .
De l'autrui ont tant enchargié , Si sont boçu , si sont chargié Monter ne pueent le haut mont , La ou Diex est lassus amont .
Qui vielt entrer em paradys , Ausi com Zacheüz jadis , Quanqu'a d'autrui largement rende , Le tenement alout et vende Et doinst pour Dieu as povres genz .
Lors ert si graillez et si genz , Si biaus , si blanz et si polis Qu'il s'en ira trestoz floriz Devant la face au roy de gloire .
Fi ! fi ! la keue d'une poire Ne vaut toute richece humainne .
Fi ! laissonz la char .
Ele mainne Touz cialz qui l'aimment en enfer .
Fi ! fi ! com iert viex qui pour fer Et pour arain sera perdus .
Fi ! com remez es mous erdus Ert li chaitis qui pour avoir La mort d'enfer vorra avoir .
Qui riches est povres deviengne Ainz , qu'a la porte dou ciel viengne .
Ne puet entrer dedenz la porte Qui de l'autrui nule rien porte Et le sien propre ne depart Si qu'en ait Diex la milleur part .
Qui paradys quiert de bon cuer , Saiches qu'il est a si chier fuer Que tu dedenz ja n'enterras Se ne donnes quanqu'en terre as .
C'est la tres chiere margarite Qui tant par est bele et eslite , Ce noz dit l'Euvangile et conte , Qu'el siecle n'a ne roy ne conte Qui esligier la puist n'avoir Se lui ne donne et son avoir .
Ele par est tant precïeuse , Tant efficax , tant vertueuse Que nus ne la puet comparer Ne li estuet mout comparer .
Le cuer , le cors , l'ame et l'avoir Convient donner pour li avoir .
Ceste pierre , c'est paradys .
A un , a deus , a nuef , a dys Crie l'a Diex a povre gent ; A ciaus qui ont l'or et l'argent Est a mil mars et a mil mile .
Sache li riches , par saint Gile , Ja pour grant nombre ne l'ara .
Tant amasser ja ne sara Vendre et doner ne li conviengne Ainçois qu'il l'ait ne qu'il i viengne .
Bonz povres l'a a si bon fuer Diex ne li quiert fors que bon cuer , Et au riche si haut mis l'a Tout li demande quanqu'il a .
Zacheo , ce n'est pas doutance , Cousta demie sa substance ; L'autre partie tout sanz doute , Qu'ot mal aquise , rendi toute .
Sainz Pierres l'eut pour sa viez roys .
Tout paradys vaut bonne fois , Mais toz li monz sanz bonne foi Valoir n i puet ne ce ne coy .
Tant as , tant vaus , tex est li pris .
La mere Dieu , qui dou pourpris De paradys serre est et clez , Par sa douceur noz face tez Haïr puissonz quanqu'a en terre Pour le regne dou ciel conquerre .
Paradys truevent a bon fuer Cil qui la servent de bon cuer .
De li servir soyonz engrant Et clerc et lai , petit et grant , Tant que s'aïe avoir puissonz .
Bien est buisoz , bien est buissonz Et au dyable bien s'abuisse Qui ne la quiert tant qu'il la truise De lui aidier au besoing preste .
L'amor de Dieu mout tost conqueste Et paradys mout tost desert Qui netement sa mere sert .
Pour li servir plus netement , Pensonz de vivre chastement : Laissonz vilté , laissonz ordure , Laissonz pechié , laissonz luxure .
Que qu'en josnece fait aionz , D'or en avant noz rapaionz A Dieu et a sa douce mere .
Luxure a l'ame est mout amere .
Se Diex m'aït et Nostre Dame , A preudomme et a preudefamme Toute luxure doit desplaire Et chasteés seoir et plaire .
Li bons clers dit , Cesarïus , De chasteé nez est li us , Et puis aprés , bien l'en creés , Dist il que longue chasteez Virginité ensiut de pres .
Ysodorus redist aprés Que mout fait cil grant vasselage Qui chastez est en josne aage .
N'est pas grans los ne grans proece D'estre chastez en grant viellece .
Mout par est preuz qui chasteé Aimme et aüse en josne aé .
Quant chasteez josnece flaire , Plus plaisamment doit a Dieu plaire , Et si fait ele , n'est pas doute , Que chasteez qui crolle toute Et qui trop flaire la viellume .
En tel pechié qui s'acoustume , Ja tant n'ara lonc tanz pechié Que guerpir veille le pechié Devant que li pechiez sa laisse Ront et depiece , se le laisse Comme celui qui le pooir Tout a perdu , non le voloir .
Bien est cielz plainz de dolenté Qui pooir pert , non volenté .
Bon flair ne rent cil a nului Cui pechiez lait , ne mie il lui .
Viellece tant les pluiseurs seche Sechié sont plus que seche seche , Et se par sont tant entechié Laissier ne vellent le pechié .
Seur auz devroit bien Nostre Sire Moustrer son mautalent et s'ire Ne ja nes devroit recevoir .
Or n'ai pas dit ne bien ne voir .
Bien est mestiers a noz trestoz Qu'il soit piteuz et qu'il soit douz .
Si est il plus que ne sai dire .
Tant est piteuz li tres doz Sire , Quant li lerres as forches pent , S'en son corage se repent Et merci crie de bon cuer , Nel jete pas li doz Diex puer .
Diex , ce noz dit Sainte Escriture , Misericors est par nature Et pluiseurs sauve par franchise Qui sauver ne puet par justice .
Desesperer ne se doit nus .
Johanes dit , Crisotomus , En quel article , en quelconque eure Que pechieres gemist et pleure , Li doz Diex a de lui merci .
Pechiez nului n'a tant noirci , S'il s'en repent et merci crie , Que li doz Diex le refust mie .
Mais il est voirs que qui Dieu sert En sa josnesce , qu'il desert Plus grant coronne qu'en viellece .
Qui chasteé garde en josnece , Li tres doz rois de paradys A quatre doubles , voire a dis , L'en donne et rent plus grant loier Que le viellart qui ou fouier Siet toute jor pour lui toster .
Tuit cil qui se pueent oster En leur josnece et departir De luxure sont vrai martyr Et devant Dieu s'en vont tout blanc .
Tout sanz effusïon de sanc , De martyre sont trois manieres Qui ou ciel portent grans banieres .
La letre dit , bien le puis dire , Q'une maniere de martyre Est abstinence en abundance , Et cil martirs est sanz doutance Qui larges est en sa povrece .
Cil qui chastes est en josnece Vrais martyrs est sanz nule faille , Car mout i a luite et bataille .
Haute chose est de chasteé Et mout i a de neteé Selonc le cors et selonc l'ame .
La mere Dieu , la douce dame , Degouter daint de sa mamele , Qui tant est sainte et tant est bele , Tele rousee et tele goute Qu'en noz luxure estaingne toute .
Chascunz de lui luxure abbate Ainz que viellece le debate .
Chascuns de mal faire recroye Ainz que de lui chaie la croye .
Robe nouvele et encreée Plus est proisie et plus amee Que n'est la vielle , la remese Qui toute est viez et toute esrese .
Donnons noz a Nostre Seingneur Queque noz sonz en plainne fleur .
Queque noz sommez encreé , A la dame de neteé Noz otroionz de net corage Et , s'aucunz est de grant aage Et escousse a toute sa croie , Gart que pour ce ne se recroye , Mais tout son cuer et toute s'ame Otroit et doinst a Nostre Dame .
Ele est tant douce et de doz cuer Josne ne viel ne jete puer .
Soit clers , soit lais , moingnez ou nonne , Ou vingne a vespre ou viengne a nonne , Gart ja pour ce ne se recroye .
Sainte Euvangile bien en croye En quelconque eure qu'a Dieu viengne , Se de bon cuer oevre en sa vingne , Ne puet faillir au denier qu'ont Ou li premier ou li secont .
Et nepourquant en la Dieu vingne Plus tost que chascunz puet si vingne , Car on puet bien trop delaier .
La mors noz doit mout esmaier , Qui as pluiseurs se fait sentir Ainz qu'il se puissent repentir Ne tentir nes un tout seul mot .
Saiche pour voir , saiche qui m'ot Fauz est qui a bien faire atent Tant que la mors son arc destent .
Dieu est li tanz , ne mie nostres , Ce dit sainz Jakes li apostres .
Nostre vie , nostre lumiere N'est fors que bruïne et fumiere .
Salemons dit qui penseroit A sa fin ja ne pecheroit , Et sainz Polz dit , li veritables , Vainz est cis siecles et instables Et con fumiere va et fuit .
Jor et nuit sonz em peril tuit , Ce noz redit Basilïus .
Mais dou musart est telz li us Qu'il ne doute devant qu'il prent .
Certes la mors bien noz aprent , Josnes et vielz , que devonz faire .
Metonz conseil en nostre affaire Ainz que la mors vers noz apoingne Ne de son glaive au cuer noz poingne .
Laissonz le siecle , a Dieu alonz , Tornonz luxure les talons .
Il en est tanz pieç'a passez .
De noz chaitis i a assez Qui trop i sommes emboé .
Ne laissonz pas l'arce Noé Pour demourer seur la charoingne .
Trop i arommes de vergoingne S'autel faisonz com li corbiauz .
Qui pour les dames as cors biaus Laist Jhesu Crist , qui est nostre arche , Demourez est en fole marche .
Bien i puet faire tel marchié Dont l'ame ara le col charchié .
Descharchonz noz de tel charchant .
Qui de tel char se va charchant , Je l'en lo bien a descharchier .
Trop sont morsel de tel char chier .
Qui l'ame pert , qui tant est fine , Pour tel joie , qui si tost fine Et dont si poignanz est la finz , Il est musars et buisnars finz .
A haïr fait joie toz dis Qui tant coste de venredis , De sautiers et de patrenostres .
Pour ce commande li apostres Que fuionz fornicasïon .
En tel a mout religïon Cui mout tost est levez li pouz .
Fuïr devonz , ce dit sainz Pouz .
Tost est cheüz par verité Qui ne fuit l'oportunité .
La lettre dit que durement Vers toz vices communement Noz devonz combatre et desfendre .
Mais nus ne doit cestui atendre : A cestui fait mal batillier , Car pluiseurs seit si catillier Ne sevent mot , se sont cheü .
Aucune fois est mescheü Aucun preudomme par l'atendre .
Gart bien sa char cil qui l'a tendre .
Mielz vaut garder de l'encheïr Qu'aprez lonc tanz espeneïr .
Fauz est qui pour joie si brieve Son las de cors travaille et grieve Et pour deduit qui si peu dure Fort peneance et longue endure .
Ostons le feu de noz estoupes .
En iaue sont trop froides soupes .
Dure vie a et demalaire Cil qui boit iaue et qui vest haire .
Cui ne refraint , qui ne refroide Peürs de haire et d'eaue froide , Peürs de Dieu et de sa mere Se face assez en l'eaue clere Et des soupes et des mïetes , Car tel mal welent tex dïetes .
Fauz est qui pour deduit si cort L'eaue et la haire trait a cort .
Fuionz , por Dieu , fuionz luxure .
Tant est plainne de grant ordure Trop li convient longue buee , Mais chasteez est si buee Et si blanche , par saint Souplis , Qui aube en puet faire ou souplis Chanter puet messe haute et clere Devant Dieu et devant sa mere .
Qui de luxure est revestus , Chose qu'il die deus festus Ne prise Diex ne tout si saint .
Par force estuet que soient çaint Nostre nombril de chasteé Se la dame de nesteé Et de touz biens volommes plaire .
Buer fu cil nez qui porra faire Chose qui bien li plaise et siece .
Luxure m'a tenu tel piece De lire sui toz las , par m'ame , Et quant venus sui lez la dame Qui roÿne est de chasteé Et ou tant a de neteé Que Dieu porta dedenz son sain , J'i truis l'air si doz et si sain Q'un peu m'i plaist a demourer Pour sa sainte odour odorer .
Mes las de chiez , qui mout se dieut , Ci reposer un peu se vielt .
Je croi n'arai gaires esté Delez la blanche fleur d'esté , Delez la precïeuse rose Ou Diex meïsmes se repose , Quant recrïee iert ma cervele .
Tout mal assomme et escervele Et tout diable evanuïst La sainte oudeurs qui de li ist .
Vie et santez de li nous vient .
De vos amez s'il vos souvient , Oudourez la sanz nul delai De cuer et d'ame , clerc et lai .
La sainte oudeurs de Nostre Dame Saoule toute et refait l'ame .
Qui s'oudeur vielt bien odourer Gesir ne puet ne demourer En nule ordure , bien le sache , Car Nostre Dame luez l'en sache .
A ses sainz piez ici m'aclin , Ici l'aour , ici l'enclin , Ici fas point et pelagrafe , Ici rapointier veil mon graffe .
Se point vos a , ne vos griet point : Ausi tost moy com autrui point .
Mon chief m'a tout resvertué Cele qui a enfer tüé , Et rapointiez est ja mes graffes , Non pas por truffes ne pour baffes Que j'embriever veille n'escrire Pour esciter la gent a rire , Et nepourquant souvent avient Qu'en bouche saut telz moz et vient , Tel chiflerie et tel risee , S'entendue est et bien glousee , Ou assez a , par verité , Grant sens et grant moralité .
S'a la fois get par aventure Entre deuz vers une meüre , Ce ne rest mie grans outrages .
Je ne sui mie si tres sages Qu'a la foïe je ne redie Aucune chose dont on rie .
Je ne di pas tout adez senz , Non fait l'archevesques de Senz .
Ici mon graffe repenrai , Seur nos lettrés m'en revenrai , Ou mout a certes a redire .
Puis que la vient , durement dire Veil mielz sour noz que sour les lais .
Assez ont mal , pour ce les lais .
Ferir ne poindre nez endur , Et d'autre part il sont si dur Tost briseroye , espoir , mon graffe Se j'en poingnoie un pelagraffe .
Diex les consaut , mout grant mestier Ont a toz ceaus de no mestier .
Assez sont tristre , mat et mest ; Por ce d'aus poindre rienz ne m'est .
Ne clerc ne lai n'ai je trop point .
Nou di pour ce que m'en dout point Encor n'ai dit se raison non .
Nului n'acus , nului ne nom , Ainz fier seur la communité , Et qui pour dire verité Haïr me vielt , je l'en di : « Trut ! Qui a toz plaist , et a toz put .
» Qui se corrouce or se deschaut , Et je sui cil qui il n'en chaut .
Se je di voir , je ne ment mie .
Il n'a denree ne demie De senz en homme qui s'aïre De verité quant il l'oit dire .
Voirs n'est sougis a A n'a B , Voirs n'espergne vesque n'abé , Voirs dit au symple et dit au fier : « Gart , gart , gart , gart ! Je fier , je fier ! » Et cui il fiert sour la caboce Mete i dou lart , s'il i a boce , Ou de la fuelle dou plantain .
S'il estoit ore fiex m'antain , Ne l'en puis je faire autre droit : Voirs n'espergne ne tort ne droit .
Cui veritez argue et point , Se sages est , mete s'a point .
Cui veritez point et reprent , Bien est buisnars s'a moy s'en prent .
Nului ne doute veritez .
Vers moy n'en soit nus escitez Pour rien qu'en cest livre aie dite .
Foi que je doi Sainte Esperite Et foi que doy la bele dame , La merci Dieu , ne has nule ame .
De ce seit Diex ma conscïence : Encor soit povre ma scïence Et seur moy ait mout a redire , Bien vorroye tel chose dire Dont clers ou lais se refrainsist Ançois que l'ame s'en plainsist .
Aucun en voy ou a a dire Tant que Dieu pert et s'ame adire Pour un peu d'aise transitoyre .
Noz clerc , noz moingne , noz provoire , Plus cler veoir devonz dez lais .
Et , s'a voir dire bien m'eslais , Se ne vivons honnestement , Assez jugié plus durement Et plus dampné d'auz ensserommes .
Apertement le bien veommes , Mais il ne sevent ne ne voyent Se li lettré ne les avoient .
Noz ne finons de desvoier Et auz volommes avoyer .
Tuit sommes sot , se Diex me voye ! Noz leur moustrons la nete voie Et noz , maleüreuz , alons Par mi le tai dusqu'as talonz .
Pluiseur de ce sont coustumier : Jor et nuit vont par le fumier , Et as autres mostrent la voie Qui devant Dieu mainne et avoie .
Noz sonz tout sot , bien le sachonz .
D'aler a Dieu les desachonz Et noz aler n'i volonz pas , Ainz demourommes ou mau pas .
Noz les rouvommes jeüner Et les Dieu povres aüner Por eschaufer et pour apaistre , Et noz , por ce que sommes paistre , Volonz assez boire et maingier , Povres genz batre et laidengier .
Mout petit Diex noz doit amer .
En Aubigois ou outre mer Chaschonz les genz par estevoir , Et noz ne noz volonz mouvoir .
Noz leur rouvonz qu'il soient chaste , Sousfrir pour Dieu et painne et laste , Et noz sommes luxurïeus Et d'avoir aises curïeus .
Li mireoirs devommes estre As laies genz et clerc et prestre , Mais tant est noirs et tant tachiez Nos mireours , bien le sachiez , Petit se truevent ou mirer .
Souvent devommes souspirer Se bien pensonz a nostre affaire .
Se noz rouvommes le bien faire , Il est bien drois que le façonz .
No mireoir trop esfaçonz Et trop empire nostre affaires S'avec le dire n'est li faires .
Diex fist avant et dist aprés .
Penssonz de noz , car mout est prez La mors - plus que noz ne penssonz .
De pechié faire noz tensonz .
De l'espeneïr ne savommes S'espace et tanz et liu arommes : Mout ont esté n'en orent point .
La mors akeurt , la mors apoint Assez plus tost noz n'esperonz .
Ele a si trenchanz esperonz Par tout le monde point et broche ; Toz les pluiseurs fiert de sa broche En traïson par mi le cuer .
L'amor dou monde jetonz puer .
Ele est tant wide , vainne et fausse Qu'a la fin triche , ment et fausse .
Jetonz la puer , n'en aionz cure .
Noz savonz bien par l'Escriture Que nus ne puet pour nul avoir Dieu et le monde ensamble avoir : Le quel que soit laissier convient .
Se de la mort point nos souvient Et point a Dieu volommes tendre , Il noz estuet nostre veu rendre .
Voé avommes chasteé Et continence et neteé .
Se noz a Dieu de ce mentonz , Ou tai d'enfer jusqu'as mentonz Plongié seronz et entaié , Rungié de vers et deplaié .
Nos promessez a Dieu rendonz Et metonz painne et entendonz A lui servir , a lui proyer Et a noz ames netoyer , Qui en pechié sont toutes taintes Et enviesiez et estaintes .
Jetonz tout puer nostre viez oevre .
Comme serpenz , comme culuevre , Qui sa viez roiffe jete fors , Renjonissons ammes et cors .
Par penitance qui escraffe Sen viez pechié , sa viez escraffe , Il s'enjonist et renouvele Et si fait s'ame blanche et bele .
Nos las chaitif , nos las mesfait , Faisons autel com l'aigle fait .
Quant l'aigle entent et aperçoit Qu'apesantist et que peu voit Et que viellesce si li courbe Le bec qu'a mengier li destourbe , Une fontainne d'iaue vive Quiert et porchace et tant s'avive Qu'en l'air s'en vole si tres haut Qu'en l'ardure dou solail chaut Ses pennes art , bruïst ses iex , Qu'esbloez a , couverz et vieuz .
Aprés se laist a quel que painne Chaoir en la clere fontainne .
La laist ses eles et sa plume , Sa veillesce , sa pesantume .
A une pierre si grant piece Hurte son bec tout le despiece .
En tel guise se renouvele Et devient gente , josne et bele .
Seigneur , autel devons nos faire : A la clarté qui tout esclaire - C'est Jhesu Cris , li vrais soulaus , Qui tant est clers , ardanz et chauz - Par pensee voler devommes .
Si pres de lui souvent voulommes , Nos iex couvers nos esclairra Et noz pechiez touz bruïra Et lavera de toute widive , De touz mesfaiz en iaue vive , C'est en vraie confessïon .
Por Dieu , par grant contrictïon En tel baing nos baingnons souvent .
Renouvelons nostre jouvent Ausi con l'aigle en la fontainne Et puis aprés metons grant painne A peçoier nostre bec courbe , Qui nos grieve , qui nos destourbe A recevoir le pain de vie Qui l'ame paist et assasie .
Cist bes qui nous va destorbant , Ce sont menchoingnes qui corbant Nous vont la bouche soir et main .
Assez avommes plus a main Gas et mençoingnes et nouveles Que set saumes ne misereles .
Qui tel bec a , n'en doutez mie , Ne doit gouster de pain de vie .
Qui tel bec a souvent le fiere A Dieu , qui est la piere angliere .
Lors brisera et charra lués , Biaus revenra et fres et nués .
Mout doit tenir nete sa bouche Cielz qui a Dieu souvent l'atouche .
Qui vielt a Dieu son bec froter Ne doit mentir , ne doit roter , Ainz doit le bien et le voir dire , Souvent ourer et souvent lire .
Qui jour et nuit vielt adez estre Avec le haut Signour celestre , Gregoires dit , li tres grans sire , Qu'il doit souvent ourer et lire .
Qui de bon cuer eure et versseille A Dieu parolle , a Dieu conseille , Et quant lisonz tout a estrouz , Saichiez que Diex parole a nous .
Pour ce fait il bon demourer Et en leçon et en ourer .
Em paradys fait cil son lit Qui souvent eure et souvent lit , Quar Diex , a cui souvent parole , Tost le retrait d'ouvrainne fole Et si l'atire et si l'afaite Luez la viez roiffe li a traite Et si le fait baignier souvent En la fontainne de jouvent .
La redevient l'ame nouvele Et con aigle se renouvele .
Confessïons , quant ele est pure , C'est la fontainne qui espure , Qui tout escure et tout esleve Quanque pechiez soille et debeve .
Se de tele eaue nous lavons , Tenons bien Dieu , quar nos l'avons .
Pour Dieu , signeur , alons souvent A la fontainne de jouvent .
C'est la vive eaue clere et bele Qui renjonist et renouvele Et netoie l'ame et le cors Et le viez homme en sache fors .
Nous qui souvent pechié avommes Et em pechié enviesi sommes , Alonz par grant contrictïon Au saint baing de confessïon Pour nos ames rengenerer Et netoier et esmerer .
La grace Dieu mout tost est sourse A ciaus qui hantent tele sourse .
Qui de tel sourse est bien moilliez Dou viés home est tous despoilliez .
Qui renjosnir vielt , c'est la somme , La lettre dit que le viez homme Despoillier doit et desvestir Et puis de Dieu se doit vestir .
Li viés um , ce sont li pechié , Dont tuit sont viez et entechié , Dont li cors a la pesantume , La lasse d'ame la viellume .
De ses pechiez qui se desvest De Jhesu Crist s'aourne et vest .
Et qui de Dieu est aournez Si richement est atornez , Si bien armez , si bien vestus Ne puet prisier deus viez festus Peril ne chose qui aviengne .
Quant la mors vielt venir , si viengne .
Ne doit la mort douter un chol , Ançois doit dire avec saint Pol : « Morir desir , quar je veil estre Lassus avec le roy celestre .
» Qui souvent n'ante la fontainne Qui tant est nete et tant est sainne , Se Diex m'aït et Nostre Dame , Il heit de mort sa lasse d'ame .
Qui ses pechiez taist et repont , Salemons nos dit et espont , L'ire de Dieu quiert et pourchace , Et cil de Dieu aquiert la grace Qui son pechié dit et confesse Et en aprés a pechier cesse .
S'aucuns se fait si bons qu'il die Et cuit que pechieres n'est mie , Sainte Escriture plainnement Et Diex meïsmes l'en desment .
Sains Jehans dit se nos disommes Et quidonz que pechié n'avommes , Nous noz souduions a estrouz Et veritez n'est mie en nous .
Augustins dit que Diex escuse Celui qui se dampne et accuse .
Celui assaut Diex et recuevre Qui au prouvoire se descuevre - Non au provoire , mais a lui .
Le provoire qui de nului Revele et dist confessïon Devroit on sanz dilacïon Couper la langue dont descuevre Ce que Diex escuse et recuevre .
Ysidre dist en sa sentence Que lués qu'a dampner se commence Et a acuser li injustes , Tantost commence a estre justes .
Basiles dist , se Diex me saut , Qu'a Dieu plus plaist et que mieuz vaut De grant pechié , de grant ordure Humle confessïons et pure Que de vie religïeuse Gloire seurfaite et orgueilleuse .
Confessïons tele est et tante Ce qu'en trente anz ou en quarante Noircist pechiez , soille et ordoye En une eure cure et netoye .
Qui en tel baing de cuer se baingne Dou mal de quoi pechiez mehaingne Mout tost termine et mout tost sue S'aprés le baing tres bien s'essue .
Confessïons nous doit buer Et puis penitance essüer .
Ces deus puceles , ces deus dames Sont lavandieres de nos ames .
Penitance est si haute chose Que Diex meïsmes mout l'alose .
En l'Euvangile sanz doutance Nous dit que façons penitance , Car li regnes dou ciel aproche .
Vers le ciel point , vers le ciel broche Et au regne del ciel fait force Cil qui se haste et qui s'esforce D'espeneïr les grans pechiez Dont est maumis et entechiez .
D'espeneïr soit chascuns chaus .
Salemons dit que li tres haus Heit les enfers , les entechiés Qui s'endorment en leurs pechiés , Et merci a sanz demourance De çaus qui font leur penitance .
Augustins dit , qui bien l'entent , Que cil et cele qui atent Sa penitance tant affaire Que viellece le brise et maire , Son pechié pas ne degerpist , Mais pechiez lui lait et despit .
Grigoires dist tost absolue Est coupe tost reconneüe .
Ailleurs dit il que penitance Qui a la mort naist et commence Est et doutanz et perilleuse .
Haute chose est et glorïeuse De penitance , ce sachiez .
Ele a mainz pecheürz sachiez Em paradys lassus amont .
Assez nous vient mielz en cest mont Sousfrir un peu de penitance Qu'endurer la grant mesestance , La grant froidure et l'arssïon De l'infernal dampnatïon .
Quequ'aionz fait ça en arriere , lssonz tost fors de la chariere .
lssonz , issonz dou betumier , Laissons la boe et le fumier , Se nous metons au net chemin .
Nous qui gardonz ou parchemin Devons les autres dotriner Et nos devons acheminer Au droit chemin et a l'adrece Qui l'ame a Dieu mainne et adrece .
Laissonz pechié , laissonz wisdive ; Alonz souvent a l'iaue vive , A la fontainne de jouvent ; Et puis si nous gardonz dou vent Et dou soufflet de vainne gloire , Car , au tesmoing de saint Gregoire , Qui en apert vertus assamble Celui en siut , celui resamble Qui porre porte contre vent .
Il avient certes mout souvent Que vaine gloire tolt et emble Au glorïeus quanqu'il assamble .
Alonz le droit chemin , alonz , Traionz dou tai piez et talonz , Se noz metonz ou net sentier .
Plus blanc que n'est fleurs d'aiglentier Et fleurs de lis devommes estre .
Nous las de clerc , nous las de prestre , Qui jour et nuit Dieu manoions , Manoions nous tost , manoions De faire l'ame nete et monde .
Laissonz , laissonz l'orguel dou monde , Les grans deduiz , les granz soulaz , Les granz aises , les granz degraz , Les granz destriers , les palefroiz .
Contre terre pales et froiz La mort mout tost mis nos ara .
Ja nus de nos mot n'en sara Se li ara lancié sen dart .
Rois ne quens n'a tour n'estandart Qui contre mort le puist desfendre .
C'est Durandars qui tout vieut fendre , Tout craventer et tout abatre : A li ne se puet nus combatre , A li ne puet nus escremir .
Por ce la doit chascuns cremir .
Cors contre mort n'a nul conseil .
L'ame gardons , je le conseil .
Toute la garde est ou bien faire .
Esforçons noz de noz retraire De tout pechié , de toute ordure .
Nos tanz s'en va tele aleüre Qu'a granz aunes enviellissonz .
Issonz dou tai , issonz , issonz .
Trop i avonz lonc tanz esté .
Quant aprochommes de l'esté , Qui ses blanches fleurs noz envoie , Querre devons la bele voye Et fuïr le tai et la boe Qui l'ame soille et l'ame emboe .
Que qu'aionz fait en no josnece , Quant aprochommes de viellece , Qui blanchir noz fait et florir , Bien devons au siecle morir , Lui et ses choses delaissier Et corre a Dieu et eslaissier .
Puis que li hom florist defors , L'ame florir doit bien ou cors .
Ces blanches fleurs , ce sont les chennes Et li blanc poil qu'aval les chennes Nouz met viellece la chenue .
Cielz seur cui jete et seur cui rue Viellece ses fleurs et ses chennes Debatre doit souvent ses chennes S'il a talent de rechaner .
Se josnesce noz fist vaner Nostre ferine et jeter puer , Viellece , qui tout seit par cuer , Moustrer nos doit par sa doctrine C'on ne doit pas vaner ferine , Mais buleter ou saacier .
Viellece nous doit aacier Les denz de maingier et de mordre Quanqu'est contre Dieu et contre ordre .
S'au sicle amer nous amordonz Et de ses dous morsiaus mordons , Tost i penronz tele amorsure Dont toz nous mordera mors sure .
C'est mors d'enfer , qui l'ame mort Quant li cors sont porri et mort .
Por ce s'i fait trop mal amordre : Si morsel sont malvais a mordre .
Le siecle et sa douceur laissonz , Aprés Dieu tost noz eslaissonz .
Qui bien s'i vielt droit eslaissier , Tout li convient pour lui laissier : Terres et fiez , peres et meres , Parenz , amis , sereurs et freres .
Nous meïsmes estuet laissier , Et c'est a dire que plaissier Devons nos cuers et nostre affaire Pour le voloir Jhesu Crist faire .
Pour Dieu se laisse et jete puer Cielz qui pour lui refraint son cuer Et jete puer l'aise dou monde Pour faire l'ame nete et monde .
Tout doit laissier pour Dieu ensiurre Cielz qui le vielt tost aconsiurre .
Qui son voloir et s'aise ensiut Dieu ne sa mere n'aconsiut .
Pour ce nos dit Sainte Euvangile , S'ensiurre Dieu volonz sanz guille , Que les aisez dou cors laissonz , Les lasses d'ames encraissonz , Qui tant par sont pales et maigres .
Laissonz le siecle , trop est aigres : Le cors apaist et l'ame affame , Le cors norrist et tue l'ame .
Siecles ne pense fors dou cors .
Fuions , fuionz , fuionz ent fors .
Il en est tanz pieç'a passez .
Tous veons mors et entassez Sus et jus par ces cimenteres Parens , amis , peres et meres .
Il est bien drois d'enfance issons Et qu'a bien faire envillissonz Quant nos dras veons enmaler Pour chevauchier et pour aler Aprés cialz qui ja sont porri .
De male eure fumes norri Et bien sons tuit tüé et mort Se nous ne pensons a la mort .
Qui bien i vielt son cuer mirer Plaindre , gemir et souspirer Maintes foïez li convient .
Fuionz ! fuionz ! car la mors vient .
Mout nous siut prez , mout noz aproche , Mout tost apoint , mout tost abroche .
N'en sarons mot , se nous ferra .
Mors a noz toz mortel guerre a .
Mors porte une misericorde Ou n'a point de misericorde .
Si coutel sont si affilé Cui ele en fiert tout a filé .
Mors a un glaive qui tout tue .
Mors fait jouer a mosche mue Les mielz vaillanz , les mielz apris .
Mors tel tornoi a nous a pris Ou il n'a point de raençon .
Ja n i ara si braibençon Qui pris ne soit a ce tornoy .
Tel peeur ai que touz tournoi Quant tournoier m'estuet a li .
Tout ai le vis taint et pali Quant de son glaive me souvient .
Quant voy qu'a son glaive convient Par estevoir que tuit muirons , Je ne pris mie deus suirons Toute la gloire de cest monde .
Je ne voy dame , tant soit blonde , Ne chevalier , tant soit pigniés , Hardis ne preus , biaus n'aligniés , Qui en autant d'eure ne muire Com une vache met a muire .
Tout englout mors , mainjue et pape .
L'empereür et puis la pappe , Les rois , les dus et les duchoises Englout ausi com lus vendoises .
Fi ! fi ! fi ! fi ! que vaut hautece ? Que vaut honneurs ? que vaut richece ? Que vaut au roy sa royautez ? A roÿne que vaut biautez ? Que vaut a homme ses avoirs ? Que vaut a clerc ses granz savoirs ? Que vaut deduis ? que vaut soulas ? Que vaut aise ? que vaut degras ? Que vaut bons maingiers ne bons boires ? Que vaut joie ? que vaut baudoires ? Que vaut gloire n'ouneurs terrestre Quant nus ne puet asseür estre ? Que vaut orgiuz ? que vaut cointise ? Pour quoi fait nus grant ademise , Beuban demainne ne dongier Quant lui convient l'ame vongier Ainçois c'on ait nez seglouti ? Por qu'a nus hom tant englouti D'orguel , de sourfait et d'outrage Qui ne se pense en son corage Que puant ver le mainjeront , Cervele et iex li suceront ? Que vaut , que vaut , que vaut orgiuz Quant nus deus doie , non plain piuz De mort ne puet avoir respit ? Certes , certes , en grant despit Doit avoir le monde et sa gloire Qui en lui a senz ne memoire .
L'anemi bien tuit cil enossent Qui le siecle et sa gloire adossent .
Siecles n'est preus , se Diex me saut , Car au besoing son ami faut .
Siecles toz nous deçoit et guille .
Siecles glaçanz est com anguille .
Qui plus l'empoigne , plus li glace .
Siecle glaçanz est come glace : A lui se fait mal apuier .
Hui n'est mie cil qui fu ier ; Demain n'iert pas cil qui est hui .
Ja l'apelai , mais or le hui .
Huier le doit on et fuïr .
A tous preudommes doit puïr .
Bien est buisnarz qui s'i afie , Car en riant les siens conchie .
Qui en lui a point d'escïent Dire en puet bien : « Nïent , nïent .
» Et puis aprés : « Fi ! fi ! fi ! fi ! » Qui que s'i fit , point ne m'i fi .
Tout ausi tost sont tout alé Cil qui boivent citoualé Com cil qui boivent la goudale : Tout en iromes en ceste ale .
Tout nostre ami s'en sont alé ; Tout nostre drap sont enmalé Pour aprés auz tost chevauchier .
Mors nos fera par tanz chauchier La froide terre sour les iex .
Fi ! fi ! fi ! fi ! que vaut orgiuz Ne que vaut aise ne delis ? Qui demain ert ensevelis , Pour qu'a il wi le cuer si gobe ? Que vaut a homme bele robe , Bele maisonz ne bele sale Puis que la mors d'un linçuel sale Li keust et taille son suaire ? Fi ! fi ! que valent letuaire , Especes fines ne clou fin Quant la mors trait de son coffin L'amere espece et l'amere erbe Qui toz nous ocist et enherbe ? Las ! las ! las ! las ! que devenrons Quant à [ l .
a ] l'amere mort venrons ? Quant les ames s'en partiront , Lasses ! lasses ! quel part iront ? Quant li dyables acorra Et desrainier tous nous vorra , Las ! las ! las ! las ! que porrons dire ? Quant li dyables vorra lire Et reciter tous les mesfais Et touz les maus qu'avommes fais , Qui nous porra vers Dieu aidier ? Las ! las ! las ! las ! pour soushaidier N'arons nous mie paradys Ne que li saint eurent jadys , Qui tant sousfrirent de martyre Nus nel saroit penser ne dire .
Crucefïez en fu sainz Pierres , Sainz Estenes tüez de pierres .
Sainz Polz en eut le chief colpé Tuit furent mort et decolpé Pour la gloire dou ciel conquerre .
Nous qui volons avoir en terre Les grans aises , les grans soulas , Les grans deduis , les grans degras , Cuidommes nous avoir les lis Que Diex a fait pour ses eslis ? Nenil ! nenil ! ensi n'iert mie , Ainz noz convient en ceste vie Que nous façommes le pourquoy .
Pour richoier en quoy recoi , Pour bien maingier ne pour bien boire , N'arons nous mie la grant gloire Ou Diex ses bons amis enmainne ; Ainz en convient sousfrir grant painne , Des cors pener et travillier , De jeüner et de villier , De Dieu servir , d'aumosnes faire .
De loinz nous convient iaue traire Se ne volonz morir de soif .
Paradys n'est pas clos de soif ; On n'i puet mie entrer afforce .
Qui de Dieu querre ne s'esforce Tant com il vit en ceste vie , L'ame ne le trouvera mie .
Nous devons Dieu cerchier et querre Quec'on le puet trouver en terre .
Alons , alons , alons aprés , Apelons le quequ'il est pres .
Qui ne le sert en ceste vie Et ma dame sainte Marie N'aimme de vrai cuer et d'entier Chemin ne voie ne sentier Vers paradys ne trovera , Mais d'enfer mout tost li sera La granz porte desveroillie , S'iert avalez en la roillie Et en la jaiole d'enfer .
Bien ont les cuers plus durs que fer Tuit cil qui n'aimment Nostre Dame .
Ou feu d'enfer et en la flamme Rosti et graïllié seront Cil et celes qui n'ameront Toutes les rienz qui a li montent .
Legierement devant Dieu montent Tuit cil cui ele vielt aidier .
Qui devant Dieu vielt bien plaidier A son plait maint sa douce mere .
Ja n'iert la chose tant amere Ne la querele si grevainne , S'ele i vielt metre un peu de painne , Que maintenant a chief n'en viengne .
N'est nus qui contre celui viegne Pour cui ele oppose et respont .
Nes li dyables se repont Quant l'oit respondre et opposer .
Nus ne se doit ja reposer Tempre ne tart a li servir .
Qui s'aïe puet deservir Sa querele a tost desrainnie .
Devant Dieu est si enrainnie Telz plaideresse et tex parliere Que qui de li fait s'amparliere , Il a la court et s'a le plait Et quanqu'il vielt de la court fait .
Si soutilment dit sa parole Que , luez qu'un tout seul mot parole , Sont anemi tout enchanté .
Assez vous ai dit et chanté Que la servez et jour et nuit .
N'est nus a la cort Dieu n'anuit Ne ja besoingne bien i face S'il n'a et s'aïe et sa grace .
Amez la tuit et tenez chiere .
A court ara mout bele chiere Cil cui Nostre Dame i menra .
Diex meïsmes joie en menra , Et tuit cil joie en demenront Qui ou manoir dou ciel menront .
Cui qu'ele vielt i met et mainne , Quar ele en est dame et demainne .
Par li i vont maintes et maint .
La granz douceurs qui en li maint Vers li nous daint si demener Tous nous i daint metre et mener .
Tous ciaus i mainne main a main Qui bien la servent soir et main .
La mere Dieu , qui est l'estoile Qui a droit vent et a droit voile Mainne et conduit tous ses amis , Arivé m'a et a port mis .
Ne m'os ore plus en mer embatre , Ainz prendrai port , s'irai esbatre Et recrïer un peu ma teste .
Chatons en chatonnet m'ateste Qu'a la fois fait bon reposer , Joie et travail entreposer .
Repos demant et repos veil .
Li chiez me diut , si font li oeil .
Nes d'escrire sont las mi doit .
Pluiseur me dïent que ce doit Que je ne di encor avant .
Nes mes cuers me va destravant Quant Nostre Dame encor ne lo , Mais mes chiez m'a pieç'a dit : « Ho ! » Et puis que j'ai mal en mon chief , Tuit mi menbre sont a meschief .
Por le chief finer me convient Ja soit ce qu'or a primes vient Matere grans et glorïeuse Des merveilles la mervilleuse .
En tant liu fait tante merveille Tous li mondes s'en esmerveille .
Si myracle par tout s'esclairent , Par tout souef oelent et flairent : L'oudeurs s'espant et ça et la , Par deça mer et par dela .
J'en ai leüs et oïs tanz Qu'en nul endroit ne quex ne quans Conter ne dire ne vos puis , Et d'autre part si parfont puis Ne be je mie a espuisier .
Qui volra son senz aguisier Comencier puet la ou je fin .
D'entier corage et de cuer fin , De tout son cuer , de toute s'ame Doit chascunz loer Nostre Dame .
Mout doit avoir le cuer plain d'ire Qui trouver seit ne nul bien dire S'il aucun bien ne dit de li .
Trop a son senz enseveli Qui pour s'amor ne le desploie .
Cil qui son senz en ploitoir ploie , Ensevelist , muce et repont Samble geline qui ne pont , Molin wiseuz , four qui ne cuist .
Cil qui son senz repont , je cuit Que l'Evangile n'entent mie , Qui toute jour noz huche et crie C'on ne doit mie deporter Arbre qui fruit ne vielt porter , Mais metre ou fu et esragier .
Bien noz doit touz encoragier La granz doucers , la cortoysie De ma dame sainte Marie A li servir , a li loer .
Qui ne la loe mujoer Met son senz en male mujoe .
Qui de vrai cuer ne l'aimme et loe N'est pas preudom ne preudefame .
Se ne loommes Nostre Dame , Cui loerons dont , Diex me saint ? Em paradys ont tout li saint , Angele et archangele et tout eslit En li loer tout leur delit .
C'est leur loenge , c'est leur gloire , C'est leur corone et leur vitoyre .
Granz miracles et vertus maintes De mainz sainz et de maintes saintes Puet on retraire et raconter , Mais ce ne puet nïent monter As hauz miracles Nostre Dame .
Fauz est qui vielt a une gemme Comparer un petit de glace .
Drois est que Diex pour celi face Qui l'alaita de ses mameles Myracles et vertus plus beles Que pour tous cialz qui sont en gloyre .
S'aucuns musenbers ne vielt croyre Ces myracles qu'ai mis en rime , L'Escriture ne Dieu meïsme , A tout le mains croye en ses iex .
De jour en jour , de mielz en mielz Puet oïr dire et puet veoir Ses myracles et son pooir .
Tant a ovré par tout le mont , Et par aval et par amont , Et oevre encore la Dieu mere Qu'en li seule a plus de matere Qu'en toz les sainz qui sont en gloyre .
Bien est issus de son memoyre Qui ne la sert et soir et main , Car tel pooir a en sa main Que puissamment sa puissance oevre En tous les lius que li cielz cuevre .
Tant com li cielz la terre affule , N'a regïon ne terre nule Ou merveilles ne face tantes Nus ne saroit a dire quantes .
Meesmement en nos assenz , A Paris , a Chartres , a Sens , A Arras , a Rainz , a Loon , A granz loenges la loe on Pour les myracles qu'ele fait Par ses eglises tout a fait .
Nes a Soissons a son soller Font le moustier bruire et croller Les gens qui d'outre le Rin viennent As merveilles qui i aviennent .
La haute dame glorïeuse , La sainte virge , la piteuse , A li servir bien nos esveille .
En tant lieu fait tante merveille Qu'ou ciel n'a pas tantes estoiles .
Quant Innocens li apostoiles De Rome vint pour dedïer , Franchir et privilegïer La franche eglyse saint Maart , Li ardanz feuz d'enfer s'aart A tantes genz a ce tempoire Tuit fuissent ars , c'en est la voire , Ne fust li solers Nostre Dame .
Dou puant fu qui art sanz flamme Tuit li pluiseur tout vif arsissent S'au saint soller ne s'aarsissent .
Par le païs ardoient tuit .
L'eglyse as dames jour et nuit D'ardanz estoit plainne et foucie .
La douce dame qui souscie Est en tous biens et emmielee A son soller avoit donnee Tele vertu , tele puissance Qui la touçoit sanz demorance , Mais qu'en creance eüst cuer fer , Garis estoit dou feu d'enfer .
Bien moustre li roys de lassus Que mout en aimme le seurplus Quant le soller en aimme tant .
Si fait il voir : riens n'aimme tant Com fait l'emmielee pucele Qui de s'emmielee mamele S'emmielee bouche alaita .
Maistres Hues mout bel traita Les biaus myracles qu'adont vit .
Finez est , mais ses livres vit Encore ou cloistre Nostre Dame , Ou il a mainte gentil famme .
Une bible m'estevroit faire Se toutes voloie retraire , Toutes redire et remoller Les merveilles qu'a son soller Fist a Soissonz a ce tempoire La douce mere au roy de gloire Et fait encore chascun jor .
Ele n'est onques a sejor , Mais doucement toz ciaus aïe Qui de bon cuer quierent s'aïe .
Li roys dou ciel bien noz esclaire Que sa mere est de haut affaire Quant nes son soller fait requerre D'outre le Rin et d'aval terre .
De par tout i vient a enchauz Pueples en langes et deschaus .
Quant Diex fait tant pour son soller , Qui oseroit grenon croller , Contrester chose ne desdire ? Qu'osaisse nes de son pié dire ? Beneois soit wi et toz tanz Ses sades piez polis et blanz , Ses blanches mains et tuit si menbre Et trestout cil qui souvent menbre De ses biaus menbres ramenbrer .
Ne doit a Dieu de ciaus menbrer A cui de sa mere ne menbre Tout piece a piece et menbre a menbre .
Enfers tous ciaus desmenberra Cui doucement n'en menberra .
Onques ne fu famme formee En toz biens fust si enformee .
Bon jour ait wi sa bele forme Et li formiers qui fist la forme Ou cil sollers fu enformés .
Et buer fu fais et buer formés Li piez que cele i enforma En cui sainz flanz cil se forma Qui tous nous fait et tous noz forme A sa samblanche et a sa forme .
Tant a ouvré et tant a fait Par tout le monde tout a fait La douce mere au roy de gloire , Ne plus que je porroye boire La mer de Grece a un seul trait N'ierent par moy dit ne retrait , Par homme vivant ne par famme , Li myracle la haute dame .
De jour en jour ses hauz nons hauce , Auctorize , lieve et essauce .
Bien doit aler ses nons croissant , Qu'ele porta le cler croissant Qui n'oscurcist ne ne descroist , Mais chascun jor esclaire et croist .
Bien doit li nons de celi croistre Qui tel cloistrier eut en son cloistre .
Diex en ses costes s'encloistra , Pour ce toz tanz ses nons croistra .
Bien doit croistre quant en ses costes Nuef mois tous plains fu cil ses ostes Qui l'anemi dou monde osta .
Riche ostesse est qui tel oste a .
En ses costes sacrez et mondes Fu cil cloistriers cui toz li mondes Contenir ne puet ne comprendre .
Ses nons ne doit mie descendre , Mais seur tous nons li plus hauz estre , Car c'est l'estoile dont volt naistre Li clers solaus et la lumiere Qui la bruïne et la fumiere Et l'oscurté jeta dou mont .
Bien doit ses nons monter amont , Qu'ele et ses nons netoye et monde Les immondices de cest monde .
Qui ne l'onneure et sert en terre Mortel hainne et mortel guere A pris a sa chaitive d'ame .
Non pas pour ce que Nostre Dame Nul mestier ait de no service , Mais tant est plainne de franchise Que tous jors vielt que la servons Tant que s'aïe deservons .
De no servisce li est peu Se ce n'estoit pour nostre preu .
La douce dame debonnaire De no service n'a que faire , Car ou ciel est sanz nul sejor Servie d'angles nuit et jour .
Diex et si angele et si saint tuit De li font feste jour et nuit .
Em paradys siet a la destre De son doz fil , le roy celestre .
La est de toz ses sainz servie Et hounouree et conjoïe , D'angeles , d'archangeles encenssee .
Ja ne sera de cuer pensee , Retraite d'omme ne de fame La feste que de Nostre Dame Font jour et nuit saintes et saint .
Comment est ce dont , Diex me saint , Ne eomment puet il avenir De nous li daingne souvenir ? Comment est ce ne dont avient Qu'a la dame dou ciel sovient De tel merdaille com nous sommes , Qui d'ors pechiez portons granz sommes ? S'ausi fust cointe et desdaigneuse , Despisanz , fiere et esponeuse Com maintes dames qui or sont , Cui orgiuz conchie et confont , Tost oubliast notre malaise Puis qu'ele fust auques aaise .
Mais pour ce fist de li sa mere Li roys dou ciel , nostre doz pere , Qu'en li avoit plus de pitié , Plus de douceur , plus d'amistié Qu'en toutes celes qui estoyent , Qui onques fussent ne mais soient .
Tant est plainne de charité , De douceur et d'umanité La sade virge au sade non Qu'ele ne quiert s'oquoison non Par qu'a son fil nous puist aidier .
Langue ne saroit soushaidier La grant douceur qui en li est .
De li servir soiommes prest , De li servir soions engrant Et josne et viel , petit et grant Tant qu'ocoison loial i truise Par qu'a son fil aidier nous puisse .
Apertement se dampne et pert Et bien heit Dieu tout en apert Qui n'aimme et sert sa douce mere .
Bien est cheüs en grant misere Qui n'est espris de li amer .
Bien lait languir et affamer En son las cors sa lasse d'ame Qui le doz non la douce dame Entre ses denz souvent ne suce .
L'ame toute se reburuce Quant ele sent tel laituaire .
Mout baise cil haut saintuaire Qui de bon cuer son non atouche Et a ses ielz et a sa bouche .
Nes l'ame en est toute refaite .
L'ame plus volentiers l'alaite Qu'enfes ne face sa norriche .
Mielz aimme l'ame tele espice Que tout l'avoir de Damïete .
La mere Dieu est la mïete Et li noiaus de toz les biens .
La mere Dieu , n'en doutez rienz , Est ii moieus et la mooulle Qui toute paist l'ame et saoule .
Qui bien la suce et asaveure , Ne puet estre ne l'an dequeure Au cuer tex liqueurs et tex goute Que l'ame en est refaite toute .
Qui saoler vielt a droit s'ame Le sade salu Nostre Dame Asavourer doit jor et nuit .
Pour Dieu , asavourons le tuit .
Il n'a si savoureuse espece A Monpellier n'en toute Grece .
Il est tant dous , luez c'on i touche , Qu'il fait bon cuer et bonne bouche Et l'ame toute rassasie .
Nostre Dame sainte Marie , Qui tant par est de douz renon , Son doz salu et son doz non Si bien noz doinst asavourer Et li servir et honnorer En ce siecle tant com i sommes Sa douce amor avoir puissommes .
Diex , qui tous biens depart et livre , Tous ciaus qui liront en cest livre Jet de pechié et de misere Et si leur doinst amer sa mere Qu'a li servir leurs cuers aüsent .
En vanité tout leur tanz usent Et en la fin chaitif se claimment Cil et celes qui bien ne l'aimment .
Mais cil qui bien l'aimment et servent Si grans desertes en deservent Qu'en paradys en met les ames .
Biau signeur et vos , beles dames , Qui lirez en cest livre ci , A jointes mains por Dieu vos pri De tout mon cuer , de toute m'ame Que deprïez la douce dame Par sa douceur si finz nos face Sanz fin voions sa fine face .
Tout ont perdu cil en la fin Qui ne la servent de cuer fin .
Servommes la toutes et tuit Et tempre et tart , et jour et nuit , Car en tous lius nous garde et tense .
Nostre Dame est nostre desfense Et toute no bonneürtez , Nostre Dame est no seürtez , Nostre Dame est no soustenance , Nostre Dame est nostre fiance , Nostre prouesce , no valeurs , Nostre hautece , nostre houneurs , Nostre loenge , nostre gloire , Nostre coronne , no victoire , Nostre clartez , nostre lumiere , Nostre avocas , nostre amparliere , Nos grans soulas , nostre grant joie , Nos drois chemins , no droite voie , No droite rive , nos drois pors , Nostre deduis , nostre depors , Nostre confors , nostre esperance , No fors escus , nostre fors lance , No fors espiez , nostre fors dars , Nostre refuis , nostre estandars , Nostre ensaingne , nostre baniere , Nos mangonniaus , nostre perriere , Nostre avant pis , nostre avant garde , Nostre custode , nostre garde , Nostre vie , nostre salus .
Diex a tous ciaus mande salus Qui l'ont en cuer et en memoire Et se leur mande qu'a sa gloire Et a sa joie partiront , Quant de lors cors departiront , Et se seront couchié es lis Qu'il a parez pour ses eslis .
Ha ! Jhesu Cris , hauz roys des cielz , Roys de toz roys , Diex de toz diex , Com buer fu nee ceste dame ! Diex ! Diex ! Diex ! Diex ! con fait a s'ame Riche chevez et riche lit Qui l'aimme et sert par grant delit .
La haute dame glorïeuse En toz endrois est tant piteuse Et tant est sainte et tant est dingne Et tant est douce et tant beningne , Tant debonaire , tant humaine Qu'a bonne fin conduist et mainne Et fait finer de fine fin Tous ciaus qui l'aimment de cuer fin .
A li servir chascuns s'afint Ançois qu'il muire ne qu'il fint .
Qui s'ame vielt bien affiner De li servir ne doit finer .
Tous ciaus qui l'aimment finement Afine si au finement Com ors recuis sont affiné .
Ainz que mi jour soient finé Ne vostre vie soit finee , La mere Dieu , qui affinee Est plus n'est en fornaise ors finz , Si finement affint nos finz Qu'avoir puissonz la joie fine Qui ne defaut ne ne define .
A cest vers ci mon livre fin .
Diex nous maint toz a bonne fin .
Amen .
Ci commence li prologues des salus Nostre Dame A la fin de cest livre , ou j'ai pené jor maint , Salüer weil la dame ou toute douceur maint .
A sa douceur depri doucement que tant m'aint Que bone fin me doint et que m'ame ou ciel maint .
De par la mere Dieu , cent mile fois salu Tous ciaus et toutes celes qui aimment son salu .
De tous ciaus qui ne l'aimment doit on dire adés « Fi ! » De Dieu et de sa mere et de moy les desfi .
Le salu Nostre Dame devomes tuit amer .
De mort nous delivra et dou morsel amer Qu'Eve morst en la pomme dont toz noz enherba .
En ave douce espece et mout tres douce herbe a .
Sages est qui d'ave souvent se desjeüne , Car n'est si douce espece ne si sade nesune .
Des especes dou ciel est ave tous confis .
Qui l'a souvent en bouche , il n'iert ja desconfis .
Quant a sa douce mere envoia Diex ave , Livrez ert tous li mondes a tristrece et a ve .
Pour salüer sa mere fist Diex ave d'Eva .
Marie a recouvree quanque perdu Eve a .
Par Eve laidement fu li mons bestornez .
Ja mais n'eüssienz joie s'il ne fust retornez .
Li dous Diex debonaires mout bel le retourna Pour salüer la bele en cui flanz il tourna .
Ave mout est doz moz , mais telz nomme le mot Qui n'entent espoir mie la douceur ne le mot .
L'eure soit beneoite qu'ave vint a Marie , Car luez resleeça toute chose esmarie .
Ave mout est dous moz , mout biaus et mout aysius , Mais Eva plus est aigres que ne soit nus aysius .
Quant Eva voi venir , trop en sui a malaise ; Mais quant ave revient , luez rendue m'a l'aise .
Durement cist dui mot sont contraire et divers , Car li uns est estez et li autres yvers .
Eva l'iver aporte , la tristece et l'esmai .
Ave l'esté nous donne et les fleurs et le mai .
Ave dous est et sades , Eva plainz d'amertume .
Ave vers le ciel vole , Eva vers enfer tume .
Ave a ses amis dou ciel wevre la porte , Mais Eva , li chaitis , en enfer les siens porte .
Li ave tous nous sauve , tous nous pert li Eva .
Tous li cors me fremie quant devant li E va .
Soit toz tanz par derriere , se laist a l'A la voye ; Ja Dieu ne plaise mais qu'ele devant l'A voie .
Eva par sa folie nous fist ja tel levain Qu'ainz que levé soions , en flairons nous le vain .
Laissons donques l'Eva , si detenons l'ave , Car par l'ave sons tuit dou mal Evain lavé .
Par ave tous li mons de tous maus fu lavez .
Ave si lavanz est , s'en la bouche l'avez , De tous maus , de toz vices tous vous eslavera .
Buer fu nez qui en bouche et en cuer l'avera .
Eva le ciel noz clot , mais ave le nous wevre .
Laissonz Eva tout coy ; noz n'en ferrommes wevre .
Ave en bouche aiez , mais Eva vos devé , Car toz est plainz de fiel , de tristrece et de ve .
Salüons Nostre Dame et biaus dis en disommes .
S'autant de senz avoie com il a en dis homes , Biau trover ne biau dire n'en porroye j'assez : De loer Nostre Dame ne me sera ja sez .
Salüons tuit ensamble Nostre Dame et s'ymage .
Sa douceurs , sa franchise le cuer espris si m'a ge Ne me puis plus tenir cent fois ne la salu .
Ce puist estre a mon preu et a vostre salu .
Ci commencent li salu Nostre Dame Ave dame de gloire .
Ave dame des angeles .
Ave qui corounee siez deseur les archangeles .
Ave .
Ja t'a assise tes dous fiuz a sa destre .
Ave .
Seur toute chose dois tu douce et sade estre .
Ave dame cui nons encommence par M .
Tu ne porroies estre trop loee , par m'ame .
Li rois de paradys tant t'aimme et tant t'ama Que ja deseur les angeles ton cors mis et t'ame a .
Ave dame .
En ton non met on M et puis A .
Ave dame .
En ton non si tres parfont puis a Tous li mons nel porroit afonder n'espuisier ; Tous li mons soutiuz moz penre i puet et puisier .
Ave .
Qui mout ne t'aimme , il mescroit et meserre .
De ton non ai ja MA , aprés metrai une R Et puis un I delés , lors si arai MARI .
De tant sanz plus seront li dyable esmari .
Ave dame .
Se veil mettre avec MARI A , Lors porrai assambler et dire MARIA .
Lors arai ton doz non , dont tantes joies issent Que Diex et tout si angele ou ciel s'en esjoïssent .
Ave M .
Ave A .
Ave R , I et A .
En ces cinc saintes lettres mout de joie eut et a .
Cis joieus moz le monde de tous maus espiaurist Et s'est tant debonnaires que , luez c'on l'espiaut , rist .
Ave dame as cinc lettres qui nommee iez Maria .
Buer fu nez de sa mere qui a toy se marie , Car li Sainz Esperis a toy se maria Le jor que li sainz angeles dist : « Ave Maria .
» Ave dame as cinc lettres qui le dyable enchantent .
Tuit cil qui volentiers de toy lisent et chantent Em paradys seront mené tout en chantant .
Tuit cil qui de toy chantent vont dyable enchantant .
Ave dame as cinc lettres qui le monde conduisent .
Cil qui en toy loer s'esbatent et deduisent Par toy seront en gloire joieusement conduit .
L'ame ert bonne eüree qui ara ton conduit .
Ave dame as cinc lettres qui si font bonne bouche .
Tes doz nons le dyable encevestre et embouche .
Nez la geule d'enfer a tes nons embouchie .
Mout a , dame , en ton non savoureuse bouchie .
Ave dame as cinc lettres .
Plainne bouche as de non .
Tant par est tes nons biaus et tant de grant renon Que li cielz et la terre s'en doivent esjoïr .
Qui ne joïst ton non ne puet de lui joïr .
Ave dame as cinc lettres .
Tant par est tes nons biaus Qu'en l'Evangile dist ta cousine Ysabiaus De toy et de ton non si tres granz joie issoit Qu'en son ventre ses enfes tous s'en esjoïssoit .
Ave dame qui iez roÿne des archangeles , Roÿne des apostres , des virges et des angeles , Roÿne des martyrs , roÿne des confés .
Qui ne le croit ensi morir puist desconfés .
Ave virge Marie .
De toz maus noz delivres .
Ave .
Quant ton doz non escrit voi par ces livres , Adez rit , ce me samble , tant par a bele chiere .
La page ou est escris plus en est bele et chiere .
Ave virge Marie .
Qui ton doz non atouche A son front , a ses iex , a sa face , a sa bouche Bien puet dire qu'il a baisiet haut saintuaire .
Tes doz nons ieult souef plus de nul laituaire .
Ave dame au doz non c'on doit pourtraire d'or .
Quant j'ai nommé ton non , mout aaise me dor .
Tant par est deliteus , tant par est plainz de joie Plus m'est doz et plaisanz que rienz nule que j'oie .
Ave .
Tes nons est plains de precïeuses pierres .
Ou ciel en font grant joie et sainz Polz et sainz Pierres .
Em paradys grant joie font de ton non le saint Li angele , li archangele , les saintes et li saint .
Ave dame .
Ton non pourtraist Diex a ses dois .
Seur toute creature sade et douce estre dois .
Tes doz nons , douce dame , tout le monde adoucist .
De ton doz non par tout renommee douce ist .
Ave dame au doz non .
Douce iez plus que mielee .
Quant je nom ton doz non , la bouche ai enmielee .
Touz sui asavourez quant ton non assaveur .
Sour tous nons a li tienz savoureuse saveur .
Ave dame au doz non .
Buer fuissiez engenree .
Plus iez douce a cent doubles que nouviaus mielz en ree .
Qui bien ne t'asaveure , il s'ocist bien et dampne .
Buer fusses engenree de Joachim et d'Anne .
Ave .
De tous les biens iez l'entiteleüre .
Tes nons de tous les biens est la flourisseüre .
Cil qui n'iert de t'amour enluminez et painz En enfer ert boutez , balanchiez et empainz .
Ave dame .
Ton non pooir n'ai que descrise .
Plus i gist de bons moz n'ait de goutes en crise .
Ja par homme vivant ne sera bien descris , Tant soit soutius troveres ne tant sache d'escris .
Ave qui de biauté n'eüs onques pareille .
Solaus , lune n'estoile a toy ne s'apareille .
Si par est biaus tes vis , si tres fres et si nuez Comme cil que Diex fist et pourtraist a son oez .
Ave qui plus iez clere mil tanz que Lucifer .
Ta biautez toz esbloe les dyables d'enfer .
Lucifer iez a droit , car le jour aportas Et le perilié monde arivé a port as .
Ave qui plus iez clere que l'estoile journeux .
En ton service ai fait de trop povres journex .
Desormais si m'apren a ouvrer en ta vigne Qu'au loier pardurable ma lasse d'ame avigne .
Ave virge Marie .
Mout se fait bon amordre A ton service faire , foi que je doi a m'ordre , Car qui bien s'i aüse et qui bien s'i amort L'anemi a tüé et le dyable a mort .
Ave qui tant iez digne et tant de haut affaire Que Diex vout et daigna de toy sa mere faire .
Daingne tant amender mon affaire et mon estre Qu'en cest siecle et en l'autre tes chapelains puisse estre .
Ave qui dou ciel iez et clartez et lumiere .
Cure moi .
Plus sui ors n'est craissez et lumiere .
Tant ai fais d'ors pechiez m'ame en est noire et tainte .
Daigne alumer ma lampe ; grant pieç'a qu'est estainte .
Ave virge Marie .
Je te pri finement Que pres de moi daigne estre a mon definement .
Que qu'au cors li ver facent quant gierra souz la lame , Pucele douce et piue , biau liu pourchace a l'ame .
Ave qui tant iez douce que nus ne le seit dire .
Au jour dou jugement , au jour de duel et d'ire , Nos peüreuses ames conduis , dame , et adestre .
Tes doz fiex par tes preces toz noz daint metre a destre .
Ave a cui li angeles dist : « Plena gracia .
» Dame , en toy tant de bien et tant de grace i a Par toy nous pardona son mautalent et s'ire Cil qui diex est des diex et des rois maistre et sire .
Ave a cui li angeles dist : « Gracia plena .
» Ave .
N'est honz vivanz , se cuer forsené n'a Et s'en enfer ne vielt glacier et eslüer , Jour et nuit ne te doie a genous salüer .
Ave qui plena fus de sancto spiritu .
Se je ensi ne le croi , mon las d'esperit tu ! En tes flanz s'aümbra , dame , Sainz Esperis .
Qui ne le croit ensi dampnez est et peris .
Ave plainne de grace , ave de tous biens plainne .
Hounorer te doit on et em bos et en plainne .
Hounorer te doit on et en terre et en mer .
En toz lieus te doit on et servir et amer .
Ave plainne de grace , ave pucele monde , Ave clartez dou ciel , ave clartez dou monde .
Tu lumiere iés dou monde , tu le monde mondas Tu haut non as ou ciel , tu haut non ou monde as .
Ave plainne de grace .
De tous biens iés la sourse .
La grace Jhesu Crist par ta dois nous est sourse .
Ta grace , douce dame , a sauvé tout le mont .
Qui t'amour puet aquerre bien a monté le mont .
Ave dame .
Tes graces Dieu au monde apaisierent .
Nes les quatre sereurs par toy s'entrebaisierent : Verités et justice , pais et misericorde Par toi s'entracolerent et furent en concorde .
Ave plaine de grace .
Pieç'a fus prononcie ; Ainz que tu fussez nee mil anz , fus anoncie .
Patriarche , prophete et cil qui Dieu servirent Par le Saint Esperite te connurent et virent .
Ave dame .
Tes graces sistrent Dieu tant et pleurent Que li ciel dsseur toy rouseilierent et plurent .
Toutes les prophecies de toi sunt avenues .
Le juste seur la terre pieç'a pleurent les nues .
Ave plainne de grace .
Dou ciel vint grant rousee Quant dou Saint Esperite fu ta chars arrousee .
Li mont et tuit li tertre lait et miel degouterent Quant tes saintes mameles le fil Dieu alaitierent .
Ave virge .
Ysaïes de toy prophetiza .
Daniel , Geremies chascuns t'autoriza .
Tuit parlerent de toy et de ta nacïon Mil anz et plus assez ainz l'incarnatïon .
Ave seur toutes fames a bien faire alignie .
Estraite fus et nee de la David lignie .
Tuit li prophete distrent plus de mil anz devant Que li fiuz Dieu seroit nouris en ton devant .
Ave virge a cui Diex envoia Gabrïel .
Tu fus la porte cloze que vit Ezechïel .
Diex la seut si bien faire et si bien compasser Que nus fors il toz seuz ne la puet trespasser .
Ave virge .
En toy Diex si soutilment se mist De rien ne t'empira , de rien ne te maumist Ne plus que li solaus empire la verriere .
Pucele fus avant , pucele fus arriere .
Ave virge Marie .
Tu fus la porte close Ou la chars precïeuse fu serree et enclose Qui fu pour nos mesfais en la crois clofichie .
Pour nous li fu la lance desqu'au cuer enfichie .
Ave virge .
De toi fu Diex nez par merveille .
Nepourquant li guïs por nïent s'en merveille .
La rose ist de l'espine , et la fleurs de la ronce .
Bien devroient veoir li murtrier larron ce .
Ave virge Marie .
Tu portas Jhesu Crist .
Gÿu nel welent croire se verront antechrist .
Si par sont asoté nule raison n'entendent .
Messÿas est venus , pour folie l'atendent .
Ave virge .
Gÿu nului ne welent croire .
D'aus rouiller et d'aus batre ne se doit nus recroire .
Tant les has noirement je ne le puis noier : S'iere roys , jes feroye tous en un puis noier .
Ave virge Marie .
De tous biens iez la saimme .
Qui t'aimme de bon cuer bien demoustre qu'il s'aimme .
Qui ne t'aimme et honeure onques bien ne s'ama , Et se puis pour voir dire qu'oubliee s'ame a .
Ave virge Marie .
Mout iez douce a amer .
On trueve mout d'amors ou il a mout d'amer .
Toute amors vers la toie coreuse est et amere .
Qui t'aimme loiaument buer fu nez de sa mere .
Ave .
Toutes amours vers la toye sont fausses .
Cele iez qui tes amans ne triches ne ne fausses .
Trop sommes faussonnier quant onques te faussommes .
Vraie seur toutes vraies , fai nous bons , car faus sommes .
Ave .
Com buer ne furent cil qui a toy s'aclinent , Car tuit li saint dou ciel t'aourent et enclinent .
Bien te doit toz li mons en parfont encliner Quant Diex en tes sainz flanz se daigna acliner .
Ave pucele .
En toy de toz biens est la soume .
Bien deçoit le dyable , bien l'ocit , bien l'asomme Qui t'apele et reclaimme quant il sent ses assauz ; Car , luez qu'il t'oit noumer , s'en fuit il les granz sauz .
Ave pucele .
En toi tous les biens Diex a mis .
Confors iés et victoire par tout a tes amis .
Fouz est qui a noumer a son besoig te targe , Car a toz tes amis iés tu escus et targe .
Ave .
N'est si maus honz ne n'est si male famme , Tant soit de mal renon , tant soit de male fame , S'a toy servir s'aploie , maintenant tel nel faces De toute vilonie le planes et esfaces .
Ave dame dou ciel , ave dame terrestre .
Par ta sainte douceur fai moy tel en terre estre Haïr puisse le monde pour vivre mondement , Car bien voi qu'au besoig quanqu'a ou monde ment .
Ave dame par cui peçoiés est enfers .
Fai moy haïr cest siecle , qui tant par est enfers .
Moi et toz ciaus qui t'aimment a toi servir aferme Et les portes dou ciel a la fin nous desferme .
Ave qui plus iés clere que solaus en esté .
Ja soit ce que pechierres et chaitis aie esté , Je te pri a mains jointes , bele tres douce dame , Que des tourmens d'enfer desfen ma lasse d'ame .
Ave dame qui es la clartez et la raie , Qui tous tanz resplendist et tous tanz luist et raie .
Enlumine nos cuers et toutes nos pensees Et les joies noz donne qui ja n'ierent pensees .
Ave dois de douceur .
Sequeur moi sanz demeure .
Tant ai fais d'ors pechiez que plus sui noirs que meure .
Fontainne de douceur , fons de misericorde , Moi et toz pecheürs a ton doz fil acorde .
Ave a cui li angeles dist : « Dominus tecum .
» He ! Diex , com cis monz est dous et plaisanz ! He ! com Le dyable engingnaz et com le deceüs ! Quant tu creïs cest mot , l'amour Dieu de c'eüs .
Ave a cui li angeles « Dominus tecum » dist .
Au voloir Dieu parfaire tes cuers ne s'escondist .
Mout t'ama quant a toy envoia tel message , Et tu , virge senee , respondis comme sage .
Ave dame .
En tes flans se dormi Dominus .
En si honeste chambre ainz mais ne dormi nus .
Selonc l'umanité Diex dormi en ta garde , Ja soit ce que ne dort cil qui Israel garde .
Ave .
En tes sainz flanz pour nous se herbeja Cil qui lassus ou ciel sa riche herberge a .
Pour nous fu Diex si povres qu'il n'ot ou herbegier Quant les angeles chanter oïrent li bergier .
Ave .
En Bethleem dou fil Dieu acouchas .
En une povre creche povrement le couchas .
Li rois des rois , par cui li solaus lieve et couche , Pour nous devint si povres qu'il n'ot ne lit ne couche .
Ave dame qui d'angeles levee iés et couchie .
Dou fil Dieu acouchas come povre acouchie .
Tu n'eüs lit ne couche quant de Dieu acouchas , Tu qui deseur les angeles ton lit et ta couche as .
Ave .
Le roy des angeles alaitas de ton lait .
Pour ce , dame , en ta main le bel as et le lait .
Mere iés au roy de gloire , il i doit bien paroir , Et le ciel et la terre as gaaignié par oir .
Ave dame .
Avec toy fu Diex , bien i parut Quant l'estoile as trois rois deseur toy aparut .
Herodes au retour les cuida decevoir , Mais li angeles la nuit leur dist bien de ce voir Ave .
Pour ton douz fil ocirre et entreprendre , Cent et quarante et quatre milliers d'enfans fist prendre Herodes li tyrans et toz les desmenbra .
Herodes vit encore et encor maint menbre a .
Ave dame .
Gÿu si menbré sont encore L'ouneurs que te portons les ocist et acore .
Trestuit fuissent il ore d'un coutel acoré ! Poieur sont la moitié que Datan ne Coré .
Ave dame .
Gÿu trop firent grant desroi Quant Dieu crucefïerent .
Onques puis n'eurent roy .
Quant il le saint des sains a tort crucefïerent , Leur unctïons cessa , puis ne fructefïerent .
Ave virge Marie .
Ne li roy ne li conte De la mort ton doz fil ne tiennent mais nul conte .
Ne leur chaut c'on en die ne c'on leur en cont .
E ! Com leur iert crüelement au grant conte conté .
Ave .
Cil qui soustiennent gÿus pour leur avoir Par droit jugement doivent mort pardurable avoir .
Dyable ont ja saisis et ja par les mains tiennent Pour mener en enfer tous ciaus qui les maintiennent .
Ave dame .
Gïu sont dur com pierre dure .
Mout puet Diex endurer quant il tant les endure .
Mout me grieve et anuie quant vers aus ne s'esfoudre Et quant tous nes cravente et bruïst de la foudre .
Ave .
Ce poise moy quant on tous nes martyre .
Par mi t'ame fichierent l'espee de martyre .
La mort dou grant martyr si te martyria Plus sousfris de martyre que maint martyr i a .
Ave dame .
Tes cuers mout fu passïonnés Quant veïs que tes fius fu a passïon nes .
De sa mort par eüs si grant compassïon Que pres d'autant com il souffris de passïon .
Ave .
Toutes doleurs en ton cuer s'asamblerent Pour la mort dou fiu Dieu , dont toutes rienz tranblerent .
Tuit li quatre element pour sa mort s'esperdirent .
Li solaus et la lune lor clarté en perdirent .
Ave dame en cui Diex toz les biens assambla .
Tes fius le pellican en la crois resambla .
Son cler sanc respandi pour nous resusciter .
Ceste chose a s'amor tous nous doit esciter .
Ave .
Selonc la lettre et selonc les escris De mort resuscita au tiers jour Jhesu Cris .
Et Jonam au tiers jour jeta fors la balainne .
Li lïons au tiers jour se remuet et alainne .
Ave dame .
Tes fiuz ce fu Sanses li fors , Qui les portes d'enfer brisa par son esfors .
Sanse ses anemis en morant amorta , Et tes fiuz en la crois en morant mort morte a .
Ave .
Ce dist la letre , qui pas ne la devine , Tes fiuz eut deus natures : l'umainne et la davine .
La devine l'umainne de la mort escita ; Par la mort de la crois toz nous resuscita .
Ave .
Quant en la crois tes doz fiuz reçut mort , Maugrés la mort issirent des sepulcres li mort .
Mors morut en la croiz quant vie desvia .
Mors cuida tüer vie , mais mort morte vie a .
Ave virge Marie , pucele pure et monde .
Mout eüs le cuer noir quant le Seigneur dou monde Veïs pendant en crois a si tres grant meschief Qu'il n'ot nez tant de liu ou reclinast son chief .
Ave .
Par la pitié qu'eüs de lui adonques , Te depri que li pries qu'endurer ne daint onques Que muire devant qu'aie tant amendé mon estre De ceuz soie pour cui il volt morir et naistre .
Ave dame .
Tes preces tout le monde soustiennent .
Buer furent tuit cil ne qui a t'amour se tiennent .
Par toy toute chose est sauvee et soustenue .
Seur toute creature dois chiere estre tenue .
Ave mere au Seigneur qui tout fist et cria .
Que me daingnes secourre jour et nuit te cri .
A ! Sequeur moy , douce dame , car a toi m'en afui .
Ne sueffre que mais soie si chaitis com ja fui .
Ave dame .
Mon cuer et mon corage escure De toute vanité , de toute humainne cure .
Mon volage de cuer , mere Dieu , si m'espire Que l'amour de cest monde haïr puisse et despire .
Ave dame .
Cis mondes resamble mer parfonde .
Qui droit ne s'i gouverne tost perille et affonde .
Se ma nef n'i gouvernes , tost i porrai noier .
Assez plus grant doutance en ai hui je n'oï [ l .
oi ] ier .
Ave virge piteuse , ave pucele humainne .
De ceste mer me gete et a droit port me mainne .
Par tes piteuses preces , tes piteus fiuz tant m'aint Qu'au port de paradys m'ame conduie et maint .
Ave mere au Signeur qui fist le firmament .
Deprie a ton doz fil qu'ainz que muire m'ament .
Moi et toz crestïens par tes preces teus face Qu'en paradys veoir puissons sa clere face .
Amen .
Ave a cui li angeles dist : « Benedicta tu .
» Dame , li biaus diteres ce biau dit dit a tu .
Si volentiers l'oïs quant l'angele aperceüs Qu'en tes flanz le fil Dieu de joie conceüs .
Ave virge Marie .
In mulieribus Soies tu benoïte .
Il n'est certes si bus Bien ne voie en apert que sos est et chalevres Cil qui souvent n'arrouse de ton salu ses levres .
Ave qui benoïte iés deseur toutes fames .
Paradys tout saoules et enfer tout affames .
Trestuit cil qui ne t'aimment sont maingre et affamé Et se sont ja ou ciel devant Dieu disfammé .
Ave .
Seur toutes fames beneoite dois estre , Car tant par ama Diex ton affaire et ton estre Que de toi daigna faire et sa mere et s'amie .
Tu iés de toz les biens la mouele et la mie .
Ave .
Seur toutes fames beneoite estre dois .
Miuz vaut que toz li mondes uns de tes petis dois .
N'est creature en terre qui servir ne te doye .
Qui ne t'aimme , il est ja pres d'enfer a deus doie .
Ave qui beneoite iés deseur toute choze .
Tuit li saint dou ciel dampnent , et Diex les blasme et chose , Trestoz ceus qui ne t'aimment , soient clerc , soient lai .
Cil qui te sert a s'ame mout vïele doz lai .
Ave qui beneoite iés devant toutes celes Qui fussent onques nees , et dames et puceles .
Tuit cil qui toz leurs cuers a toi servir n'avivent A leur mort furent ne , a leur dampnement vivent .
Ave cui li sainz angeles doucement salua .
Ave .
Tant de douceur en ton doz salu a Que toz li mondes est sauvez par ton salu .
Pour ce , virge piteuse , volentiers te salu .
Ave dame des angeles .
Cuers penser ne set mie Com de Dieu iez amee .
Sa mere iés et s'amie , Sa mere iés et sa fille ; tes fiex est et tes pere .
Qui ne le croit ensi laidement le compere .
Ave virge des virges , qui le fil Dieu portas .
Dou ciel , virge espuree , ouverte la porte as .
Buer fu nez qui t'onneure et qui bon cuer te porte , Car roïne iés dou monde et dou ciel ponz et porte .
Ave dame par cui a nous se demoustra Li grans rois , li grans sires qui tüé le moustre a Qui Adam engigna par Evain sa moullier .
Tous nous as ressüés .
Garde nous de moullier .
Ave virge des virges .
Ave dame des dames .
Nous te devommes tuit servir de cors et d'ames , Car par toi fu brisiez et despoilliez enfers Et dyable embuié em buies et en fers .
Ave dame en cui flanz li fiuz Dieu s'aümbra .
Avis m'est que cil bien tressailli son umbre a Qui puet faire en cest siecle choze dont gre li saches , Car toz ciaus qui te servent trais tu ou ciel et saches .
Ave virge Marie .
Ave virge pucele .
A Dieu et a ses sains voir put cil et put cele Qui n'aimme doucement quanqu'a toi monte et taint .
Chascun lo pour son preu qu'il t'onneurt et qu'il t'aint .
Ave .
Se tu ne fusses , toz li monz fust dampnez , Mais Dieus t'eut pourveüe ainz que fust Adanz nez .
Ainz qu'Eve fust formee , li rois te compassa Qui les fiuz Israel par mi la mer passa .
Ave .
Tant par fus sainte et tu et ta parole , Si com dist l'Evangile , ou sainz Luc em parole , Qu'ens ou ventre sa mere sainz Jehanz s'esjoï Maintenant que ta vois et ta parole oï .
Ave .
De ta venue dut bien grant joie faire , Car tant iés et tant fus de glorïeus affaire Qu'en ta char precïeuse s'estoit Diex encharnez .
Qui ne le croit ensi mar fu voir en char nez .
Ave virge en cui char la chars Dieu fu menbree .
Seur toutes douceurs iés de douce ramenbree .
Qui ne t'aimme et aloze et qui ne te ramenbre Dieu a tout oublïé , et Dieu de lui ne menbre .
Ave qui nourresis ton pere et alaitas .
Tant iés douce et benigne maint pecheür lait as Fait si bel et si gent que plus ert blanz que lais .
Nus qui t'aint longuement ne puet mie estre lais .
Ave qui dou fil Dieu sacraires fus et temples .
Ses poins doit bien detordre et debatre ses temples Qui n'a de toi servir le cuer ardant et chaut .
Qui ne te sert de cuer , de s'ame ne li chaut .
Ave qui l'eschiele iés qui desqu'au ciel atains .
Certes trop laidement les iex dou cuer a tains Qui mout n'aimme et tient chier quanqu'a toi taint et monte , Car nus em paradys sanz t'aïe ne monte .
Ave qui de toz bienz compas iés et orloge .
A tous mes bons amis or consel et or lo ge Qu'il pourchacent t'amour , car n'en est nule tele .
Tous ciaus qui de cuer t'aimment muces tu desous t'ele .
Ave virge Marie .
Je te pri a mains jointes Qu'a toy servir esforces et mes os et mes jointes .
Chascunz devroit desrompre et ses ners et ses vainnes A penre devant toy afflictïons et vainnes .
Ave .
Vers toi se doit tous li mons souploier .
Chascuns doit devant toi bras et jambes ploier .
Pucele debonaire , s'aucune fois m'i ploi , Mout sont bien emploié , ce m'est avis , mi ploi .
Ave devant cui piez nes li angele se ploient .
Tuit cil qui ne te servent tout leur tanz mal emploient ; Mais cis qui t'aimme et sert , il fait bien son esploit .
Pour ce lo et consel que chascuns s'en esploit .
Ave dame en cui fourme li sires s'enforma Qui cria tout le monde de nïent et forma .
Si voir com essamplaires de toz biens iés et forme , Mon cuer et mon corage a toy servir enforme .
Ave dame en cui Diex fist sa loge et sa tente .
Desfen moi dou dyable , qui jour et nuit me tente .
Si m'asaut , si m'argue et si souvent me point , Se tu n'iés en ma force , de fiance n'ai point .
Ave dois de douceur dont toute douceurs sourt .
A ce dolent chaitif ne fai mie le sourt .
Onques , dame , a nului qui t'amast ne fus sourde , Car n'est nule douceurs qui de ta dois ne sourde .
Ave dame a cui Diex son chier fil commanda .
Mout est bien commandé quanqu'en ta commande a .
A ta tres grant douceur jour et nuit me commant .
De mon cors et de m'ame fai , dame , ton commant .
Ave dame et roïne de quanque Diex a fait .
De tous mes biens faiteurs te depri tout affait , Dame qui dou ciel iés sentiers , voie et adrece , Aus et moi a la gloire de paradis adrece .
Amen .
Ave .
Fructus ventris tui soit beneois .
Se j'ere ausi bons moignes com fu sainz Beneois , Ne seroit bien ma bouche de ton fruit disner digne .
Vivre doit dignement qui si digne fruit digne .
Ave virge flourie .
De ce douz fruit fus l'ente Pour ce que de bien faire a nul jour ne fus lente .
En tes flans precïeus li rois dou ciel s'enta .
Bon cuer et bone bouche qui ton douz fruit sent a .
Ave .
Beneois soit fructus ventris tui .
Dou feu d'enfer seront tuit cil ars et bruï Qui ne croient qu'en toi prist Dieus humanité Sans nul enfraignement de ta virginité .
Ave virge flourie .
En toi prist char humainne Cil qui a son plaisir toute choze demainne .
Celui peut tes sainz ventres porter et soustenir Que ne puet cieuz ne terre comprendre ne tenir .
Ave .
Beneoiz soit li doz fruis de ton ventre .
Nez doit estre li cors et la bouche ou il entre .
Tes fruis est li vis pains qui dou ciel descendi Et la substance as angeles , c'en croi je et c'en di .
Ave virge flourie qui aportas la manne .
Bien devons beneïstre les mameles sainte Anne , Tous ciauz et toutes celes qui ta bouche nourristrent , Car Diex et tuit li angele , quant fus nee , nous ristrent .
Ave virge flourie .
Des le tans Pharaon Fus tu prefiguree par la verge Aaron .
Le doz fruit de ton ventre bien nous senefia La verge sanz racine qui s'i fructefia .
Ave qui des mains Dieu fus faite et figuree .
En ce viez testament mout fus prefiguree .
Bien te dut Nostre Sires de loins prefigurer Quant sa sainte figure volt en toi figurer .
Ave virge flourie , de Jesse nee et traite .
Ainz qu'Eve fust formee , t'eut Diex painte et pourtraite .
Tu nous as toz sanez , Eve tous nous navra .
Qui ne t'aimme de cuer ja l'amour Dieu n'avra .
Ave dame par cui fu toz mondés li mondes .
En tes mondes costes [ l .
costés ] char et sanc prist li mondes Qui de son monde sanc tout le mond [ l .
monde ] monda ; C'est li rois qui crïé de noient le monde a .
Ave virge espuree .
Tant par iés nete et pure Que ta pure purtez tous nos vices espure .
Ta purtez purement , virge , nous espura De la puant puree qu'Eve seur nous pura .
Ave , ave , ave , cent mile fois ensamble .
Tant par iez douce et sade qu'assez souvent me samble , Quant nom ton sade non , que la bouche m'enbasme .
Tes nons est toz confis de piusment et de basme .
Ave pucele piue .
Diex si t'empiumenta Qu'en toi tant de douceur et tant de piument a Que plus flaires souef et plus flaires piument A cinc cens mile doubles de basme et de piument .
Ave douce pucele qui Marie iez nommee .
Seur toutes douceurs iés de douce renommee .
Tous li mons , douce dame , doucement te renomme .
Nes Dieus en paradys douce mere te nomme .
Ave dame en cui flanz Diex jut et reposa .
Ave dame en cui Diex tout son tresor posa .
Ave cui de tout Dieu fus garde et tresoriere .
Tes clers et tes vicaires , se Dieu plaist , tres ore iere .
Ave virge pucele .
Ave virge Marie .
Bien doit estre cil mas et bien cele esmarie Et bien doit le corage tristre avoir , noir et taint Qui n'aimme doucement quanqu'a toy monte et taint .
Ave dame .
Tu iez la columpne et l'estache Qui soustient tout le monde .
Qui bien a toy s'atache Et bien a toy s'apuie , il n'iert ja confondus .
Li siecles , se ne fussez , fust pieç'a toz fondus .
Ave .
Qui mout ne t'aimme bien a brisié le nes , Car tu iez li dromons , la granz barge et la nez Qui tous tes amis jetes de l'orrible tempeste De la mer de cest monde , qui tantes gens tempeste .
Ave virge Marie .
Drois est chascuns te serve .
Toute rienz as franchie qui devant estoit serve .
Donne nous , douce dame , tel cuer de toi servir Que gloire pardurable em puissons deservir .
Ave qui alaitas celui qui te nourri .
Pucele debonaire , en aucuns tans nous ri .
Quant trespassé serons , ma douce dame chiere , A nos chaitives d'ames , pour Dieu , fai bele chiere .
Ave virge Marie .
Ainz que mors me sousprengne , A ta douceur depri qu'a toi servir m'aprengne .
Qui bien ne t'aimme et sert , il est bien choze aperte Qu'il ira a declin , a doleur et a perte .
Ave .
Toz ciaus qui t'aimment mes a la fin et mainnes Lassus em paradis en tes chambres demainnes .
Fai me , dame , ainz que muire , tel vie demener Qu'en toute la plus povre daignes m'ame mener .
Ave .
Qui en tes chambres , douce dame , enterra , Il ara oublïé mout tost quanqu'en terra [ l .
terre ] a .
Quanque cuers set penser ara cil a despense Qui a ton doz service en cest siecle adés pense .
Ave virge piteuse .
Ave virge benigne .
Il n'est chanz ne descanz , biaus dis , loenge n'igne Qu'en tes chambres lassus saint et saintes ne chantent ; Angele , archangele et puceles jour et nuit i deschantent .
Ave dame .
En tes chambres estez sanz yver dure ; En tous tanz i a roses , flouretes et verdure .
En tous tanz i a joie , n'i puet entrer anuis .
En nul tanz n'i aproche ne la mors ne la nuis .
Ave dame .
En tes chambres a si joieus sejour L'espasse de mil ans n'i samble mie un jour .
Veilles , dame , que soie de si joieus jour nes Qu'i puisse estre sanz fin a joie sejournés .
Ave fluns de douceur , fontaine , doiz et puis .
Je t'ai loee et lo quanque je sai et puis .
Ma loenge est petite ; petit ai de savoir .
Nepourquant , douce dame , gre m'en daingne savoir .
Ave dame .
A la fin te depri finement Bone vie me doignes et bon definement .
Tous ciaus et toutes celes qui t'aimment de cuer fin Fai , pucele afinee , finer de fine fin .
Ave piteuse virge .
Ave piteuse dame .
Je te pri a mains jointes de cuer , de cors et d'ame Tous ciaus et toutes celes delivrer daigne a ve Qui pour moi proieront quant diront cest ave .
Ave virge Marie .
Je te pri de cuer fin Qu'avec celui nous faces vivre et durer sanz fin Qui pour nous donner vie en la crois desvia .
Ci finé ton salu tes prïeus de Vi a .
Entendez tuit ensamble , et li clerc et li lai , Le salu Nostre Dame .
Nus ne set plus dous lai .
Plus dous lais ne puet estre qu'est Ave Maria .
Cest lai chanta li angeles quant Dieus se maria .
Eve a mort nous livra Et Eve aporta ve , Mais tous nous delivra Et mist a port ave .
Ave a cui li angles dist : « Plena gratia .
» Dame , en toy tant de joie et tant de grace i a Que de toi son sacraire fist li Sains Esperis .
Qui ce ne croit sanz doute dampnez est et peris .
Eve a mort nous livra Et Eve aporta ve , Mais tous nous delivra Et mist a port ave .
Ave .
En ton saint ventre se dormi Dominus .
En si honeste chambre ainc mais ne dormi nus .
Celui peut tes sainz ventres porter et soustenir Que ne puet cielz ne terre comprendre ne tenir .
Eve a mort nous livra Et Eve aporta ve , Mais tous nous delivra Et mist a port ave .
Ave virge Marie .
In mulieribus Soies tu beneoite .
N'est si soz ne si bus , S'en enfer ne vielt s'ame glacier et eslüer , Jour et nuit ne te doie a genolz salüer .
Eve a mort nous livra Et Eve aporta ve , Mais tous nous delivra Et mist a port ave .
Ave .
Rois est des angeles fructus ventris tui .
Gÿu ne welent croire - tuit fussent or bruï ! De l'espine ist la rose , et la fleurs de la ronce .
Vooir mout bien devroient li murtrier larron ce .
Eve a mort nous livra Et Eve aporta ve , Mais tous nous delivra Et mist a port ave .
Ave virge Marie .
Des le tans Pharaon Fus tu prefiguree par la verge Aaron .
Le douz fruit de ten ventre bien nos senefia La verge sanz racine qui s'i fructefia .
Eve a mort nous livra Et Eve aporta ve , Mais tous nous delivra Et mist a port ave .
Ave virge .
Ysaïes bien te prophetiza .
Danïel , Jeremies chascuns t'autoriza .
Assés , dame , annuncierent toi et ta nacïon Mil ans et plus assez ainz l'incarnatïon .
Eve a mort nous livra Et Eve aporta ve , Mais tous nous delivra Et mist a port ave .
Ave .
Douce rousee des cieus vint et d'amont , Miel et lait degouterent li haut tertre et li mont Quant tes saintes mameles alaita Jhesu Cris .
Gÿu ne verront goute ainz venra antecris .
Eve a mort nous livra Et Eve aporta ve , Mais tous nous delivra Et mist a port ave .
Ave .
Quant tant t'ammomes , tuit sont d'ire acoré Gÿu , qui terre engloute com Datan et Coré .
Tant les het mes corages , je ne le puis nïer , S'iere rois , jes feroie tous en un puis nïer .
Eve a mort nous livra Et Eve aporta ve , Mais tous nous delivra Et mist a port ave .
Ave .
Se tu ne fussez , tous li mons fust dampnez , Mais Diex t'olt pourveüe , ainz que fust Adanz nez , Pour saner la grief plaie dont Eve nous navra .
Qui ne t'aimme et honneure ja l'amour Dieu n'avra .
Eve a mort nous livra Et Eve aporta ve , Mais tous nous delivra Et mist a port ave .
Ave pucele piue .
Piument empiumenté Sont tuit cil qui bien t'aimment et servent piument .
E ! Pucele empiumentee , tu flaires plus piument A cinc cens mile doubles de basme et de piument .
Eve a mort nous livra Et Eve aporta ve , Mais tous nous delivra Et mist a port ave .
Ave virge Marie .
Prïons tuit de cuer fin Qu'avec celui nous face vivre et durer sanz fin Qui pour nous donner vie en la crois devia .
Sa chançon ci finee li prïeus de Vi a .
Eve a mort nous livra Et Eve aporta ve , Mais tous nous delivra Et mist a port ave .
C'est une oroison a Nostre Dame Gemme resplendissanz , roïne glorïeuse , Porte de paradis , pucele gracïeuse , Dame seur toutes autres plaisanz et deliteuse , Daingne oïr ma prïere de t'oreille piteuse .
A toi , haute pucele , a toi , haute roïne , Doivent tuit pecheeur secours querre et mecine , Car tu iés la fontainne et la sainte pecine Qui touz pechiez esleve par la vertu devine .
La doiz iés , douce dame , de pais et de concorde , De pitié , de douceur et de misericorde .
Dame , ainçois que la morz , qui par tout mort , me morde , Au roi de paradis me rapaise et racorde .
Tant a esté ma vie desmesuree et gloute .
Ne gar l'eure que terre por mes pechiez m'engloute .
Douce dame piteuse , qui m'esperance iés toute , Les iex dou cuer m'esclaire : grant tans a n'en vi goute .
Anemis en ses buies tenu m'a mout grant piece .
Dame , par ta douceur desront les et despiece .
Ne daingne consentir ja mais tant me meschiece Qu'en nule vilenie qui Dieu desplaise en chiece .
Rose , gemme esmeree qui fenestre iés et porte De gloire pardurable , droiz et raisons l'aporte .
Ce dolant pecheeur qui si se desconforte Par ta sainte pitié releesce et conforte .
Virge seur toutes autres servie et honnoree , Virge qui es d'arcangles et et d'angles aouree , Se pitié n'as de moi , sanz nule demoree En enfer sera m'ame de serpenz devoree .
Si sui vieuz , si sui frailes , si sui pechierres , dame , Que plus pechierres nez onques ne fu de fame .
Douce dame piteuse , se pitié n'as de m'ame , En enfer iert dampnee en pardurable flame .
Pucele qui sacraires fus dou Saint Esperite , S'envers moi ta prïere ton piteus fil n'apite , Tost enportera m'ame , ne li ert escondite , Diables , qui l'a ja en ses tables escrite .
Roÿne glorieuse , de son escrit m'esface , Jointes mains , le te pri a humelie face ; Et si m'otroie et donne que je ja mais ne face Pechié ne vilenie dont vers Dieu me mesface .
Fontainne de pitié , fluns de misericorde , Met conseil en ma vie , qui tant est vix et orde .
Ne consent ja mais , dame , qu'a nul pechié m'amorde De quoi ma conscïence me repraingne et remorde .
Pucele precïeuse en cui flans precïeus Char et sanc daingna penre li hauz rois glorïeus , Deprie a ten chier fil , qui douz est et piteus , Paradis ne me toille , qui tant est deliteus .
Roïne glorïeuse qui nommee iés Marie , Par cui toute chose est soustenue et garie , Desfen moi dou diable qui sovent me tarie Et en tantes manieres men corage varie .
Jointes mains te pri , dame , par la compassïon Qu'eüs de ten douz fil quant soffri passïon , Que de mon cuer eslongnes male temptacïon Et met humilité en liu d'elatïon .
Virge qui de ton pere mere fus et norrice , Desfen moi dou diable , qui tant set de malice .
Il m'a fait encheoir tantes foiz en tant vice Tel peeur ai de m'ame touz li pous me herice .
Pucele douce et humle qui par t'umilité Temples fus et sacraires de Sainte Trinité , Eslongne de mon cuer orgueil et vanité , Convoitise et rancune et toute iniquité .
Pucele glorIeuse , pucele nete et pure , Ne me lai delitier en delit de luxure .
Dame , trop sui malades : entrer weil en ta cure , Car tu iés la mecine qui toz malades cure .
Dame ou toute escripture toutes bontez asigne , De toi loer ma bouche n'est pas nette ne digne , Mais tant par iés piteuse , debonaire et benigne Pecheeur ne desdaingnes qui son pechié resigne .
Sainte escripture , dame , si douce te tesmoingne Que quant non ten douz non , il me samble c'on m'oigne .
Pucele glorïeuse , ainz que la mort me poigne , Au grant seignor m'acorde qui tout le monde enpoingne .
Virge ou tuit pecheeur se doivent souploier , Ne sui pas nez ne dignes de ton saint fil proier .
S'a ma prïere faire te pooie aploier , Adouci tost l'avroies et fait amoloier .
Rose en toutes douçors enmielee et soucie , Jointes mains te depri que por moi le deprie .
Tant a esté puanz et desloiax ma vie , Se tu ne fusses , terre ne me soustenist mie .
Virge qui plus iés douce a cent doubles de miel , Virge qui iés en gloire par deseur saint Michiel , Virge qui alaitas le puissant roi dou ciel , Oste de men corage le venin et le fiel .
Dame qui es d'arcangles et d'angles encensee , Grant fiance a en toi mes cuers et ma pensee .
Dame qui plus iés douce que noviaus miex en ree , L'eure soit beneoite que tu fus engendree .
L'eure soit beneoite que tu fus conceüe , Car devant tout le siecle t'avoit Diex porveüe Por apaisier la gerre que nos avoit meüe Nostre premiere mere , qui trop fu deceüe .
Dame , par toi sons fors de la subjectïon Ou deable nos mist par sa sugestïon .
Douce dame , en plorant par vraie ententïon , Met je mon cors et m'ame en ta protectïon .
Pucele glorïeuse qui assise iés a destre De ton fil Jhesu Crist en la gloire celestre , Tel volonté m'envoie que me face tel estre Que te puisse servir et amender mon estre .
Douce dame ou douceurs et pïetez habonde , Dame de paradis en cui toz biens soronde , Fai moi tel que te puisse , tant con sui en cest monde , Aourer et servir de net cuer et de monde .
Dame ou toutes pitiez et toutes douceurs maint - Por ce grant esperance i ont maintes et maint - Deprie a ten douz fil si li plaist que tant m'aint Par sa tres grant douceur qu'a bonne fin me maint .
De rechief c'est une oroison a Nostre Dame Marie , mere de concorde , A Jhesu Crist ton fil m'accorde , Ou mi pechié m'ont descordé .
Dame , par ta misericorde D'entor mon col oste la corde Dont anemis m'a encordé .
Pucele en cui prise forme a Li formerres qui tout forma , A toi servir mon cuer enforme .
Mout est cil biax et bien formez Qui de t'amour est enformez , Car de touz biens iés tu la forme .
Pucele en cui cil s'aombra Qui de celui nos descombra Par cui Adans fu encombrez , Par ta douceur en moi t'aombre Et dou diable me descombre , Qui s'est en moi trop aombrez .
Pucele sainte , nette et pure , Si me nettoie , si m'espure De ton saint pur espurement Que touz maus soit de moi purez Et que soie si espurez Que je te serve purement .
Mere et norrice au roi demainne Qui tout gouverne et tout demainne Et tout enclost dedenz sa main , Fai me tel vie demener Cil ne me puisse mesmener Qui si m'asaut et soir et main .
Pucele ou Diex prist char et membres , S'a ten douz fil ne me ramembres , Ja n'en ert faite ramembree ; Mais en enfer , qui tout desmembre , Sera m'ame , s'il ne t'en membre , De vers mengie et desmembree .
Ainz que morz , dame , m'aconsiue , Ensaingne moi comment je siue Le haut seigneur cui toz biens siut .
Qui tout ne laist por li ensiurre Et de touz max ne se consiurre Tempre ne tart ne l'aconsiut .
Mere au saingneur qui sanz fin dure , Qui tant fu douz que la mort dure Por ses amis vout endurer , N'aies vers moi le cuer si dur Que ja nul jor la painne endur Qui en enfer doit tant durer .
Virge qui fus custode et garde Dou roi qui tout gouverne et garde .
Cest esgaré daingnes garder .
Bien est gardez cil cui tu gardes .
Diables ne toutes ses gardes Cele part n'osent regarder .
Mere au grant roi qui tout embrace , Met moi et muce souz ta brace , Car mauvais giu me vieut bracier Li maubraçanz qui tout mal brace .
Souvent s'apareille et rebrace Por m'ame penre et enbracier .
Dame par cui fu ravoiez Theophilus li desvoiez , A toi servir men cuer avoie , Et si me daingnes ravoier Au haut seigneur , au haut voier Qui est veritez , vie et voie .
De cest las , dame , te souviegne Ainçois que l'eure amere viegne Ou touz vivanz couvient venir .
Quant morir , dame , me couvient , Se de m'ame ne te souvient , Ne sai que puisse devenir .
Virge esmeree , pure et fine , En m'oroison , qui ci define , Te pri de vrai cuer et de fin Que tu depries finement Le roi qui n'avra finement Venir me face a bone fin .
Amen .
Ce sont les cinc joies Nostre Dame Dame de paradis , dame de tout le monde , Pucele glorïeuse , pucele pure et monde , Sorse , doiz et fontainne de qui sourt tote joie , A ta douceur depri qu'ele ma prïere oie .
Porte , ponz et fenestre de paradis le douz , En soupirant te pri , jointes mains , a genoz Que me daingnes escouter et que m'oroison oies , Qui recorde et recite tes cinc tres joianz joies .
Dame , par la grant joie qu'eut tes cuers de l'ave Qui dou forfait Evain a le monde lavé , Eslaver de touz vices daingnes ma lasse d'ame .
Ce te pri a mains jointes , bele tres douce dame .
Dame , par la grant joie que dou fil Dieu eüs Quant virge l'enfantas , virge le conceüs , Tel volenté me fai concevoir en men cuer Que jet toute luxure et toute ordure puer .
Dame , par la grant joie qui ton cuer escita Quant Jhesu Criz , tes fiuz , de mort resuscita , M'ame morte en pechié daingne resusciter Et a toi bien servir men corage esciter .
Dame , par la grant joie que tu eüs jadis Quant ten douz fil veïs monter en paradis , Fai me faire tex wevres tant com sui en cest mont Que m'ame en paradis et nete et pure i monte .
Dame , par la grant joie que tes fiuz te donna Quant ou ciel a sa destre t'asist et corona , De bien faire en cest siecle tel volonté me donne Que je de paradis ne perde la coronne .
Dame de paradis , par toutes les granz joies Qu'eüs de ten douz fil , te pri que tu le proies Qu'en la joieuse joie face m'ame esjoïr Qu'ainz cuers ne peut penser n'oreille d'omme oïr .
Dame qui de touz sainz la joie iés et la gloire , Moi et touz çaus qui t'aimment et qui t'ont en memoire , Ainz la fin , fai si fins si finons finement Qu'aions la fine joie qui n'avra finement .
Amen .
Item Galterus ad Dominum Doz Diex , qui sanz fin iés et sanz inicïon , Qui tote creature as en subjectïon , En ta grant providence , en ta protectïon Comant m'ame et mon cors et tote m'actïon .
Desfen moi , que que face de desperacïon , D'orguel , d'ire , d'envie et de detractïon , D'ivresce , de luxure , de fornicacïon .
Fai moi haïr tot vice , tote inquinacïon .
Tres doz Diex , done moi par t'inspiracïon Volenté de bien faire et meditacïon .
Done moi , tres doz Diex , sens et discrecïon De haïr ce vil siecle et sa decepcïon .
Et si te pri , doz Sire , par vraie entencïon , Par la tres grant pitié , par la compassïon Que de ta mere eüs quant sosfris passïon , Que m'envoie a la fin vraie confessïon , Vraie reconoissance , vraie contricïon , De ton precïeus cors vraie percepcïon .
Et si te pri , doz pere , par l'intercessïon De ta tres doce mere , qu'en ta grant mansïon Puist sanz fin m'ame avoir participacïon Si que puist eschaper la tribulacïon , La glace , la froidure , le brasier , l'arsïon , Les granz criz , les granz braiz et l'ululacïon , La mort perpetuel et la dampnacïon Ubi erit fletus et stridor dentium .
Amen .