Saincte Marie! Guillemette,
pour quelque paine que je mette
a cabasser n'a ramasser,
nous ne pouons rien amasser;
Or vis je que j'avocassoye.
Par Nostre Dame, je y pensoye,
dont on chante en advocassaige;
mais on ne vous tient pas si saige
des quatre pars comme on soulloit.
Je vis que chascun vous vouloit
avoir pour gangner sa querelle;
maintenant chascun vous appelle
partout advocat dessoubz l'orme.
Encor ne le dis je pas pour me
vanter, mais n'a, au territoire
ou nous tenons nostre auditoire,
homme plus saige fors le maire.
Aussy a il leu le grimaire
et aprins a clerc longue piece.
A qui veez vous que ne despesche
sa cause, se je m'y vueil mettre?
Et si n'aprins oncques a lettre
que ung peu; mais je m'ose vanter
que je say aussi bien chanter
ou livre avecques nostre prestre
que se j' eusse esté a maistre
autant que Charles en Espaigne.
Que nous vault cecy? Pas enpaigne!
nous mourons de fine famine;
noz robbes sont plus qu'estamine
reses, et ne pouons savoir
comment nous en peussons avoir.
Et que nous vault vostre scïence?
Taisiez vous! Par ma conscïence,
se je vueil mon sens esprouver,
je sçauray bien ou en trouver,
des robbes et des chapperons!
Se Dieu plaist, nous eschaperons
et serons remis sus en l'eure.
Dea, en peu d'eure Dieu labeure!
S'il escouvient que je m'aplicque
a bouter avant ma praticque,
on ne sçaura trouver mon per.
Par saint Jaques, non de tromper:
vous en estes ung fin droit maistre.
Par celluy Dieu qui me fist naistre,
mais de droitte advocasserie!
Par ma foy, mais de tromperie!
Combien vrayement je m'en advise ,
quant, a vray dire, sans clergise
et sans sens naturel, vous estes
tenu l'une des chaudes testes
qui soit en toute la parroisse!
Il n'y a nul qui se congnoisse
si hault en advocacïon.
M'aist Dieu! mais en trompacïon,
au mains en avez vous le los.
Si ont ceulx qui de camelos
sont vestus et de camocas,
qu'ilz dient qu'i sont advocas,
mais pour tant ne le sont ilz mye.
Laissons en paix ceste bav ;
je m'en vueil aler a la foire.
A la foire?
a la foire, gentil marchande...
Vous desplaist il se je marchande
du drap ou quelque aultre suffraige
qui soit bon pour nostre mesnaige?
Nous n'avons robbe qui rien vaille.
Vous n'avez ne denier ne maille:
qu'i ferez vous?
belle dame! Se vous n'avez
du drap pour nous deux largement,
si me desmentez hardiement.
Quel couleur vous semble plus belle
d'ung gris vert ou d'une brunette
ou d'aultre? Il le me fault sçavoir.
Tel que vous le pourrez avoir:
qui emprunte ne choisist mye.
Pour vous, deux aulnes et demye,
et pour moy trois, voire bien quatre;
ce sont...
Qui, dyable, les vous prestera?
Que vous en chault qui se fera?
On les me prestera vrayement
a rendre au jour du jugement,
car plus tost ne sera ce point.
Avant, mon amy! En ce point,
quel que soit en sera couvert.
J'acheteray ou gris ou vert,
et pour ung blanchet, Guillemette,
me fault trois quartiers de brunette
ou une aulne.
Alez, n'ombliez pas a boire,
se vous trouvez Martin Garant.
Gardez tout.
Pleust or a Dieu qu'i n'y vist goutte!
N'est ce pas y la? J'en fais doubte.
Et si est, par saincte Marie:
il se mesle de drapperie.
Dieu i soit!
Or ainsi m'aist Dieu que j'avoye
de vous vëoir grant voulenté.
Comment se pourte la santé?
Estes vous sain et dru, Guillaume?
Ouÿ, par Dieu.
Comment vous va?
a vostre bon commandement.
Et vous?
comme celluy qui est tout vostre.
Ainsi vous esbatez?
Maïs marchans, ce devez vous croire,
ne font pas tousjours a leur guise.
Comment se porte marchandise?
S'en peult on ne soigner ne paistre?
Et, se m'aïst Dieu, mon doulx maistre,
je ne sçay; tousjours « hay avant! »
Ha! qu'estoit ung homme sçavant
-- je requier Dieu qu'il en ait l'ame --
de vostre pere! Doulce dame,
il m'est advis tout clerement
que c'est il de vous, proprement.
Qu'estoit ce ung bon marchant et saige!
Vous luy resemblez de visaige,
par Dieu, comme droitte paincture.
Se Dieu eust oncq de crëature
mercy, Dieu vray pardon luy face
a l'amë!
et de nous, quant il luy plaira!
Par ma foy, il me desclaira
maintes fois et bien largement
le temps qu'on voit presentement;
moult de fois m'en est souvenu.
Et puis lors il estoit tenu
ung des bons.
il est bien temps de vous le dire,
mais je suis ainsi gracïeux.
Je suis bien. Par le corps precïeux,
il avoit...
vous serrez.
Voulentiers. « Ha! que vous verrez,
Ainsi m'aist Dieu, que des oreilles,
du nez, de la bouche et des yeulx,
oncq enfant ne resemblast mieulx
a pere! Quel menton forché!
Vrayement c'estes vous tout poché,
et qui diroit a vostre mere
que ne feussiez filz vostre pere,
il auroit grant fain de tancer.
Sans faulte, je ne puis pencer
comment Nature, en ses ouvraiges,
forma deux si pareilz visaiges,
et l'ung comme l'aultre tachié.
Car quoy! qui vous aroit crachié
tous deux encontre la paroy
d'une maniere et d'ung arroy,
si seriez vous sans difference.
Or, sire, la bonne Laurence,
vostre belle ante, morut elle?
Nennin, dea!
et grande et droitte et gracïeuse!
Par la mere Dieu precïeuse,
vous luy resemblez de corsaige
comme qui vous eust fait de naige;
en ce païs n'a, se me semble,
lignaige qui mieulx se resemble.
Tant plus vous voy... Dieu! Par le pere,
veez vous la, vëez vostre pere:
vous luy resemblez mieulx que goute
d'eaue, je n'en fais nulle doubte.
Quel vaillant bachelier c'estoit
le bon preudomme, et si prestoit
ses denrees a qui les vouloit!
Dieu luy pardoint! Il me soulloit
tousjours de si tresbon cueur rire.
Pleust a Jhesucrist que le pire
de ce monde luy resemblast!
On ne tollist pas ne n'emblast
l'ung a l'aultre comme l'en fait.
Que ce drap ycy est bien fait,
qu'il est souëf, doulx et traictis!
Je l'ay fait faire tout faictis
ainsi des laines de mes bestes.
Enhen, quel mesnaiger vous estes!
Vous n'en ystriez pas de l'orine
du pere; vostre corps ne fine
tousjours, tousjours de besoignier.
Que voulez vous? Il fault songner,
qui veult vivre, et soustenir paine.
Cestuy cy est il taint en laine?
Il est fort comme ung cordoen.
C'est ung tresbon drap de Rouen,
je vous prometz, et bien drappé.
Or vrayement j'en suis attrappé
car je n'avoye intencïon
d'avoir drap, par la passïon
de Nostre Seigneur, quant je vins.
J'avoye mis appart quatre vings
escus pour retraire une rente,
mais vous en aurez vingt ou trente,
je le voy bien, car la couleur
m'en plaist trestant que c'est douleur.
Escus, voir? Ce pourroit il faire
que ceulx dont vous devez retraire
ceste rente prinssent monnoye?
Et ouÿ bien, se je vouloye:
tout m'en est ung en paiëment.
Quel drap est cecy? Vrayëment,
tant plus le vois et plus m'assotte.
Il m'en fault avoir une cotte,
bref, et a ma femme de mesme.
Certes, drap est chier comme cresme.
Vous en aurez se vous voulez:
dix ou vingt frans y sont coulez
si tost.
Encor ay je denier et maille
qu' onc ne virent pere ne mere.
Dieu en soit loué! Par saint Pere,
il ne m'en desplairoit en piece.
Bref, je suis gros de ceste piece;
il m'en couvient avoir.
il couvient adviser combien
vous en voulez, premierement;
tout est a vostre commandement,
quanque il en y a en la pille,
et n'eussiez vous ne croix ne pille.
Je le sçay bien, vostre mercy.
Voulez vous de ce pers cler cy?
Avant, combien me coustera
la premiere aulne? Dieu sera
payé des premiers, c'est rayson:
vecy ung denier, ne faison
rien qui soit ou Dieu ne se nomme.
Par Dieu, vous dittes que bon homme,
et m'en avés bien resjouÿ.
Voulés vous a ung mot?
Chascune aulne vous coustera
vingt et quattre solz.
Vingt et quattre solz? Saincte Dame!
Il le m'a cousté, par cest'ame!
Autant m'en fault, se vous l'avés.
Dea, c'est trop!
comment le drap est encheri!
Trestout le bestail est peri
cest yver par la grant froidure.
Vingt solz! Vingt solz!
que j'en auray ce que je dy.
Or attendés a samedi:
vous verrés que vault. La toison,
dont il solloit estre foison,
me cousta, a la Magdalaine,
huit blans, par mon serment, de laine
que je souloye avoir pour quattre.
Par le sanc bieu, sans plus debatre,
puisqu'ainsi va, donc je marchande.
Sus, aulnés.
combien vous en fault il avoir?
Il est bien aisé a savoir:
quel lé a il?
Lé de Brucelle.
Trois aulnes pour moy, et pour elle
-- elle est haulte -- deux et demye:
ce sont six aulnes. Ne sont mie?
Et non sont! Que je suis becjaune!
Il ne s'en fault que demie aulne
pour faire les six justement.
J'en prendray six tout rondement;
aussy me fault il chapperon.
Prenez la, nous les aulnerons.
Si lz sont elles cy sans rabatre.
Empreu, et deux, et trois, et quatre,
et cinq, et six.
ric a ric!
Nenny, de par une longaine!
Il y a ou plus parte ou plus gaigne
en la marchandise. Combien
monte tout?
a vingt et quatre solz chascune,
les six, neuf frans.
Ce sont six escus?
Or, sire, les voulez vous croire
jusques a ja quant vous vendrez?
Non pas croire: vous les prendrez
a mon huis, en or ou monnoye.
Nostre Dame, je me tordroye
de beaucoup a aler par la.
Hee, vostre bouche ne parla
depuis, par monseigneur saint Gille,
qu' el ne disoit pas evangille.
C'est tresbien dit: vous vous tordriez!
C'est cela: vous ne vouldrïez
jamais trouver nulle achoison
de venir boire en ma maison;
or y bevrez vous ceste fois.
Et, par saint Jaques, je ne fais
guares aultre chose que boire!
Je iray, mais il fait mal d'acroire,
ce sçavez vous bien, a l'estraine.
Souffist il se je vous estraine
d'escus d'or, non pas de monnoye?
Et si mangerez de mon oye,
par Dieu, que ma femme rotist.
Vrayement, cest homme m'assotist.
Alez devant. Sus! je iray doncques
et le porteray.
Que me grevera il? Pas maille.
Soubz mon esselle!
Il vault mieulx, pour le plus honeste,
que je le porte.
m'envoise la saincte Magdalene
se vous en prenez ja la paine!
C'est tresbien dit: dessoubz l'esselle!
Cecy m'y fera une belle
bosse. Ha! c'est tresbien alé.
Il y aura et beu et gallé
chiez moy ains que vous en aillez.
Je vous pry que vous me baillez
Mon argent dez que je y seray.
Feray. Et, par Dieu, non feray
que n'ayez prins vostre repas
tres bien; et si ne vouldroye pas
avoir sur moy de quoy payer.
Au mains viendriez vous assaier
quel vin je boy. Vostre feu pere,
en passant, huchoit bien: « Compere! »
ou « Que dis tu? » ou « Que fais tu? »
Mais vous ne prisez ung festu,
entre vous riches, povres hommes.
Et, par le saint sang bieu, nous sommes
plus povres!
Rendez vous tantost au dit lieu
et nous bevrons bien, je m'en vant.
Si feray jë. Alez devant,
et que j'aye or!

Or? Dyable, je n'y failly oncques.
Non! Or? Qu'il peult estre pendu!
En dea! il ne m'a pas vendu
a mon mot, ce a esté au sien,
mais il sera payé au myen.
Il lui fault or? On le luy fourre.
Pleust a Dieu qu'il ne fist que courre
sans cesser jusqu'a fin de paye!
Saint Jehan, il feroit plus de voye
qu'i n'y a jusqu'a Pampelune.
Ilz ne verront soleil ne lune,
les escus qu'i me baillera,
de l'an, qui ne les m'emblera.
Or n'est il si fort entendeur
qui ne trouve plus fort vendeur!
Ce trompeur la est bien becjaune
quant, pour vingt et quatre solz l'aulne,
a prins drap qui n'en vault pas vingt.
En ay je?
vostre vieille cote hardie?
Il est grant besoing qu'on le dye!
Qu'en voulez vous faire?
En ay je? Je le disoye bien.
Est il ce drap cy?
Or, par le peril de mon ame,
il vient d'aucune couverture.
Dieux! dont nous vient ceste aventure?
Helas, helas! qui le payera?
Demandez vous qui se fera?
Par saint Jehan, il est ja paié.
Le marchant n'est pas desvoyé,
belle seur, qui le m'a vendu.
Parmy le col soye je pendu
s'il n'est blanc comme ung sac de plastre!
Le meschant villain challemastre
en est saint sur le cul.
couste il doncques?
il est payé, ne vous en chaille.
Vous n'avïez denier ne maille!
Il est payé? En quel monnoye?
Et, par le sanc bieu, si avoye,
dame: j'avoye ung parisi.
C'est bien alé! Le beau nisi
ou ung brevet y ont oeuvré;
ainsi l'avez vous recouvré;
et, quant le terme passera,
on viendra, on nous gaigera,
quancque avons nous sera osté.
Par le sang bieu, il n'a cousté
que ung denier, quancqu'il en y a.
Benedicite, Maria,
que ung denier? Il ne se peult faire!
Je vous donne cest oeil a traire
s'il en a plus eu ne n'aura,
ja si bien chanter ne saura.
Et qui est il?
qui a surnom de Jocëaulme,
puisque vous le voulés sçavoir.
Mais la maniere de l'avoir
pour ung denier, et a quel jeu?
Ce fut pour le denier a Dieu,
et encore, se j'eusse dit
« la main sur le pot! » , par ce dit
mon denier me fust demeuré.
Au fort, est ce bien labouré?
Dieu et luy partiront ensemble
ce denier la, se bon leur semble,
car c'est tout quant qu'ilz en auront,
ja si bien chanter ne sçauront,
ne pour crier ne pour brester.
Comment l'a il voulu prester,
luy qui est ung homs si rebelle?
Par saincte Marie la belle,
je l'ay armé et blasonné
si qu'il le m'a presque donné
Je luy disoye que son feu pere
fut si vaillant. « Ha! fais je, frere,
Mais je puisse Dieu avouer
s'il n'est attrait d'une peaultraille,
la plus rebelle villenaille
qui soit, se croy je, en ce royaume!
« Ha! fais je,  mon amy Guillaume,
Dieu sçay comme j'eschaffauldoye,
et a la fois j'entrelardoye
en parlant de sa drapperie!
« Et puis, fais je, saincte Marie,
Toutesfois, on eust arrachié
les dens du villain marsouyn
son feu pere, et du babouyn,
le filz, avant qu'il en prestassent
cecy, ne que ung beau mot parlassent.
Mais, au fort, ay je tant bretté
et parlé qu'il m'en a presté
six aulnes.
Ainsi le devez vous entendre.
Rendrë? On luy rendra le dyable!
Il m'est souvenu de la fable
du corbiau qui estoit assis
sur une croix de cinq a six
toises de hault, lequel tenoit
ung fromage au bec. La venoit
ung renard qui vit ce froumaige;
pença a luy: « Comment l'aurai ge? »
Lors se mist dessoubz le corbeau.
« Ha, fist il, tant as le corps beau
Le corbeau par sa cornardie,
oyant son chant ainsi vanter,
si ouvrist le bec pour chanter
et son fromaige chet a terre.
Et maistre Renard le vous serre
a bonnes dens et si l'emporte.
Ainsi est il, je m'en fais forte,
de ce drap: vous l'avez happé
par blasonner, et attrappé
en luy usant de beau langaige,
comme fist Renard du froumaige;
vous l'en avez prins par la moe.
Il doit venir manger de l'oye,
mais vecy qu'il nous fauldra faire.
Je suis certain qu'il viendra braire
pour avoir argent promptement.
J'ay pensé bon appointtement:
il escouvient que je me couche,
comme malade, sur ma couche,
et, quant il viendra, vous direz:
« Ha! parlez bas!» et gemirez
en faisant une chere fade.
« Las! ferez vous, il est malade
Et s'i vous dit: « Ce sont trudaines,
-- « Helas! ce n'est pas maintenant, ,
et le me laissez flageoler,
car il n'en aura aultre chose.
Par l'ame qui en moy repose,
je feray tres bien la maniere.
Mais, se vous renchëez arriere
que justice vous en repreigne,
je me doubte qu'il ne vous preigne
pis la moitié que l'aultre fois.
Or paix! Je sçay bien que je fais;
il fault faire ainsi que je dy.
Souviengne vous du samedi,
pour Dieu, qu'on vous pillorïa:
vous sçavez que chascun cria
sur vous pour vostre tromperie.
Or laissez celle baverie!
Il viendra, nous ne gardons l'eure.
Il fault que ce drap nous demeure.
Je m'en vois coucher.
Or ne riez point!
mais pleureray a chaudes larmes.
Il nous fault estre tous deux fermes,
affin qu'il ne s'en apparçoive.
Je croy qu'il est temps que je boive
pour m'en aller. Hé! non feray:
je doy boire et si mangeray
de l'oye, par saint Mathelin,
chiez maistre Pierre Pathelin,
et la recevray je pecune.
Je happeray la une prune
a tout le moins, sans rien despendre.
Je y vois, je ne puis plus rien vendre.
Hau, maistre Pierre!
pour Dieu, se vous voulez rien dire,
parlez plus bas.
Ho! plus bas!
Ou est il?
Qui?
Ou il est? Et Dieu, par sa grace,
le sachë! Il garde la place.
Ou il est? le povre martir!
Unze sepmaines sans partir!
Le... Qui?
parler hault: je croy qu'il repose,
il est ung petit aplommé.
Helas! il est si assomé,
le povre homme!
Quoy? n'est il pas venu querre
six aulnes de drap maintenant?
Qui? Luy?
n'a pas la moitié d'ung quart d'heure.
Delivrez moy. Dea! je demeure
beaucop! Sa, sans plus flageoler,
mon argent!
Il n'est pas temps que l'on rigole.
Sa, mon argent! Estes vous folle?
Il me fault neuf frans.
il ne fault point couvrir de chaume
ycy. Me bailliez ses brocars?
Alez sorner a voz coquars,
a qui vous vouldrïez jouer.
Je ne puisse Dieu desavouer
se je n'ay neuf frans!
chascun n'a pas si fain de rire
comme vous, ne de flagorner.
Dittes, je vous prie, sans sorner,
par amour, faictes moy venir
maistre Pierre.
vous puist il! Et esse a meshuy?
N'esse pas cëans que je suis
chez maistre Pierre Pathelin?
Ouÿ. Le mal saint Mathurin,
sans le mien, au cerveau vous tienne!
Parlez bas!
ne l'oseray je demander?
A Dieu me puisse commander!
Bas, se voulez qu'i ne s'esveille!
Quel bas? Voulez vous en l'oreille,
au fons du puis ou de la cave?
Hé! Dieu, que vous avez de bave!
Au fort, c'est tousjours vostre guise.
Le dyable y soit, quant je m'avise!
Se voulez que je parle bas...
Dittes sa! Quant est de debas
ytelz, je ne l'ay point aprins,
Vray est que maistre Pierre a prins
six aulnes de drap aujourd'huy.
Et qu'esse cy? Esse a meshuy?
Dyable y ait part! Aga, qué « prendre »?
Ha! sire, que l'en le puist pendre
qui ment! Il est en tel parti,
le povre homme, qu'il ne partit
du lit y a unze sepmaines.
Nous baillez vous de voz trudaines?
Maintenant en esse rayson?
Vous vuiderez de ma maison.
Par les angoisses Dieu, moy lasse!
Vous disïez que je parlasse
si bas. Saincte benoiste Dame,
vous criez!
qui ne parlez fors que de noise!
Dittes, affin que je m'en voise,
baillez moy...
Mais vous mesmes l'esveillerez:
vous parlez plus hault quatre fois,
par le sang bieu, que je ne fais.
Je vous requier qu'on me delivre.
Et qu'esse cy? Estes vous yvre
ou hors du sens, Dieu nostre pere?
Yvre? Maugré en ait saint Pere,
vecy une belle demande!
Helas! plus bas!
pour six aulnes, bon gré saint George,
de drap, damë.
Et a qui l'avez vous baillé?
A luy mesmes.
d'avoir drap! Helas! il ne hobe;
il n'a nul mestier d'avoir robe;
jamais robe ne vestira
que de blanc, ne ne partira
dont il est que les piés devant.
C'est donc depuis soleil levant,
car j'ay a luy parlé, sans faulte.
Vous avez la voix si treshaulte:
parlez plus bas, en charité!
C'estes vous, par ma verité!
Vous mesmes, en sanglante estraine!
Par le sanc bieu, vecy grant paine!
Qui me paiast, je m'en alasse.
Par Dieu, oncques que je prestasse,
je n'en trouvé point aultre chose!
Guillemette, ung peu d'eaue rose!
haussez moy, serrez moy derriere.
Trut, a qui parlé je? L'esguiere,
a boire! Frotez moy la plante!
Je l'os la.
viens sa! T'avois je fait ouvrir
ces fenestres? Vien moy couvrir!
Oste ses gens noirs! Marmara,
carimari, carimara!
Amenez les moy, amenez!
Qu'esse? Comment vous demenez!
Estez vous hors de vostre sens?
Tu ne vois pas ce que je sens.
Vela ung moisne noir qui vole!
Prens le, bailles luy une estolle.
Au chat, au chat! Comment il monte!
Et qu'esse cy? N'av'ous pas honte?
Et, par Dieu, c'est trop remué!
Ces phisicïens m'ont tué
de ses brouliz qu'ilz m'ont fait boire;
et toutesfois les fault il croire!
Ilz en oeuvrent comme de cire.
Helas! venez vëoir, beau sire:
il est si tresmal pacïent.
Est il malade a bon essïent
puis orains qu'il vint de la foire?
De la foire?
je cuide qu'il y a esté.
Du drap que je vous ay presté,
il m'en fault l'argent, maistre Pierre.
Ha! maistre Jehan, plus dur que pierre
j'ay chié deux petites crotes,
noires, rondes comme pelotes;
prenderay je ung aultre cristere?
Et que sçay je? Qu'en ay je a faire?
Neuf frans m'y fault ou six escus.
Ces trois morceaux noirs et becuz,
les m'appellés vous pillouëres?
Ilz m'ont gasté les machouëres.
Pour Dieu, ne m'en faictes plus prendre,
maistre Jehan! Ilz ont fait tout rendre.
Ha! il n'est chose plus amere!
Non ont, par l'ame de mon pere:
mes neufz frans ne sont point rendus.
Parmi le col soyënt pendus
telz gens qui sont si empeschables!
Alez vous en, de par les dyables,
puisque de par Dieu ne peult estre!
Pour celluy Dieu qui me fist naistre,
j'auray mon drap ains que je fine,
ou mes neuf frans!
vous dit elle point que je meure?
Helas! pour Dieu, quoy qu'il demeure,
que je ne passe point le pas!
Alez vous en! Et n'esse pas
mal fait de ly tuer la teste?
Damedieu en ait male feste!
Six aulnes de drap, maintenant!
Dittes, esse chose advenant,
par vostre foy, que je les perde?
Se peussiez esclarcir ma merde,
maistre Jehan! Elle est si tresdure
que je ne sçay comment je dure
quant elle yst hors du fondement.
Il me fault neuf frans rondement,
que, bon gré saint Pierre de Romme...
Helas! tant tormentez cest homme!
Et comment estes vous si rude?
Vous veëz clerement qu'il cuide
que vous soyez phisicïen.
Helas! le povre chrestïen
a assés de male meschance:
unze sepmaines sans laschance
a esté illec, le povre homme!
Par le sanc bieu, je ne sçay comme
cest accident luy est venu,
car il est aujourd'huy venu
et avons marchandé ensemble,
a tout le moins comme il me semble,
ou je ne sçay que ce peult estre.
Par Nostre dame, mon doulx maistre,
vous n'estes pas en bon memoire;
sans faulte, se me voulez croire,
vous irez ung peu reposer.
Moult de gens pourroiënt gloser
que vous venez pour moy cëans.
Alez hors! les phisicïens
viendront ycy tout en presence.
Je n'é cure que l'en y pense
a mal, car je n'y pense point.
Et, maugré bieu, suis je en ce point?
Par la teste Dieu, je cuidoye...
Encor, et n'avez vous d'oye
au feu ?
Ha, sire, ce n'est pas vïande
pour malades. Mangez voz oes
sans nous venir jouer des moes.
Par ma foy, vous estes trop aise!
Je vous prie qu'il ne vous desplaise,
car je cuidoye fermement...
Encore , par le sacrement
Dieu! Dea, ores je vois savoir.
Je sçay bien que j'en doy avoir
six aulnes tout en une piece,
mais ceste femme me depiece
de tous poins mon entendement.
Il les a eues vrayëment!
Non a, dea, il ne se peult joindre:
j'ay veu la Mort qui le vient poindre,
au mains, ou il le contrefait.
Et si a! Il les print de fait
et les mist dessoubz son esselle.
Par saincte Marie la belle,
non a! je ne sçay se je songe,
je n'ay point aprins que je donge
mes draps, en dormant ne veillant,
a nul, tant soit mon bienveillant;
je ne les eusse point acreues.
Par le sanc bieu, il les a eues!
Par la mort bieu , non a! Se tiens je:
non a. Mais a quoy donc en vien ge?
Si a! Par le sanc Nostre Dame,
meschoir puist il de corps et d'ame,
se je soye, qui sauroit a dire
qui a le meilleur ou le pire
d'eulx ou de moy: je n'y voy goute.
S'en est il alé?
Ne sçay quoy qu'i va flageolant:
il s'en va si fort grumelant
qu'i semble qu'i poye resver.
Il n'est pas temps de me lever?
Comme est il arrivé a point!
Je ne sçay s'il reviendra point.
Nenny, dea, ne bougez encore:
nostre fait seroit tout freloire
s'il vous trouvoit levé.
qu'est il venu a bonne forge,
luy qui est si tresmescrëant!
Il est en luy trop mieulx sëant
que ung crucifix en ung monstier.
En ung tel or villain brutier
oncq lart es pois ne cheut si bien.
Avoy! dea, il ne faisoit rien
aux dimenches!
S'il venoit, il pourroit trop nuyre;
je m'en tiens fort qu'il reviendra.
Par mon serment, il s'en tiendra
qui vouldra, mais je ne pourroye.
Et, par le saint soleil qui raye,
je retourneray, qui qu'en grousse,
chiez cest advocat d'eau doulce.
Hé! Dieu, quel retraieur de rentes
que ses parens ou ses parentes
avoyent vendus! Or, par saint Pierre,
il a mon drap, le faulx tromperre:
je luy baillé en ceste place!
Quant me souvient de la grimace
qu'il faisoit en vous regardant,
je ry... Il estoit si ardant
de demander...
Je regni bieu, -- que ja ne face --
S'il advenoit qu'on vous ouÿst,
autant vauldroit qu'on s'en fouÿst:
il est si tresrebarbatif!
Et cest advocat potatif
a trois leçons et trois psëaulmes,
et tient il les gens pour Guillaumes?
Il est, par Dieu, aussi pendable
comme seroit ung blanc prenable.
Il a mon drap ou jerni bieu!
et m'a il joué de ce jeu...
Haula! ou estes vous fouÿe?
Par mon serment, il m'a ouÿe?
Il semble qu'il doye desver.
Je feray semblant de resver.
Alez la.
Bon gré en ait Dieu, vous rïez!
Sa, mon argent!
de quoy cuidez vous que je rie?
Il n'y a si dolent en la feste.
Il s'en va. Oncques tel tempeste
ne ouÿstes ne tel frenaisie.
Il est encor en resverie:
il resve, il chantë, il fatroulle
tant de langaiges, et barbouille.
Il ne vivra pas demye heure.
Par ceste ame, je ris et pleure
ensemble.
ne quel plourer: a bref vous dire,
il fault que je soye payé!
De quoy? Estes vous desvoyé?
Recommancez vous vostre verve?
Je n'ay point aprins qu'on me serve
de telz motz en mon drap vendant.
Me voulez vous faire entendant
de vecies que ce sont lanternes?
Sus, tost! la royne des guiternes,
a coup, qu' el me soit aprouchee!
Je sçay bien qu'elle est acouchee
de vingt et quatre guiterneaux,
enfans a l'abbé d'Iverneaux;
il me fault estre son compere.
Helas! pensez a Dieu le pere,
mon amy, non pas en guiternez!
Hé! quel bailleur de balvernes!
Sont ce cy? Or tost que je soye
payé en or ou en monnoye
de mon drap que vous avez prins!
Hé dea! se vous avez mesprins
une fois, ne suffist il mye?
Savez vous qu'il est, belle amye?
M'aist Dieu, je ne sçay quel mesprendre!
Mais quoy! il couvient rendre ou pendre
Quel tort vous fais je se je vien
cëans pour demander le myen,
que, bon gré saint Pierre de Romme...
Helas! tant tormentez cest homme!
Je voy bien a vostre visaige,
certes, que vous n'estes pas saige.
Par ceste pecheresse lasse,
se j'eusse aide, je vous lïasse:
vous estes trestout forcené!
Helas! j'enraige que je n'ay
mon argent.
quel nicetté!
Seignez vous, benedicite,
faictes le signe de la croix!
Or regnie je bieu se j'acroix
de l'annee drap! Quel malade!
Mere de Dieu, la coronade,
par ma fye, y m'en vuol anar,
or regnie biou, oultre la mar!
Ventre de Diou, z'en dis gigone!
çastuy ça rible et res ne done.
Ne carrilaine, fuy ta none!
Que de l'argent il ne me sone!
Avez entendu, beau cousin?
Il eust ung oncle lymosin
qui fut frere de sa belle ante:
c'est ce qui le fait, je me vante,
gergonner en limosinois.
Dea! il s'en vint en tapinois,
atout mon drap soubz son esselle!
Venez ens, doulce damiselle,
et que veult ceste crapaudaille?
Alez en arriere, merdaille!
Sa, tost! je vueil devenir prestre.
Or sa! que le dyable y puist estre,
en chelle vielle presterie!
Et fault il que le prestre rie
quant il dëust chanter sa messe?
Helas! helas! l'heure s'apresse
qu'il fault son dernier sacrement!
Mais comment parle il proprement
picart? Dont vient tel cocardie?
Sa mere fust de Picardie;
pour ce le parle il maintenant.
Dont viens tu, caresme prenant?
Vuacarme, liefe gode man;
etlbelic bed igluhe golan;
Henrien, Henrien, conselapen;
ych salgneb nede que maignen;
grile grile, scohehonden;
zilop zilop en mon que bouden;
disticlien unen desen versen;
mat groet festal ou truit denhersen;
en vuacte vuile, comme trie!
Cha, a dringuer, je vous en prie;
quoy act semigot yaue,
et qu'on m'y mette ung peu d'ëaue,
vuste vuille, pour le frimas!
Faictes venir sire Thomas
tantost, qui me confessera.
Qu'est cecy? Il ne cessera
huy de parler divers langaiges?
Au moins qu'il me baillast ung gage
ou mon argent, je m'en alasse!
Par les angoisses Dieu, moy lasse!
Vous estes ung bien divers homme!
Que voulez-vous? Je ne sçay comme
vous estes si fort obstiné.
Or cha, Renouart au tiné!
Bé! dea, que ma couille est pelouse!
El semble une cate pelouse
ou a une mousque a mïel.
Bé! parlez a moy, Gabrïel.
Les play Dieu, qu'esse qui s'ataque
a men coul? Essë une vaque,
une mousque ou ung escarbot?
Bé! dea, j'é le mau saint Garbot!
Suis je des foyreux de Baieux?
Jehan du Quemin sera joyeulz
mais qu'i sache que je le sé .
Bee! par saint Miquiel, je beré
voulentiers a luy une fes!
Comment peult il porter le fes
de tant parler? Ha! il s'afolle!
Celluy qui l'aprint a l'escole
estoit normant; ainsi advient
qu'en la fin il luy en souvient.
Il s'en va!
vecy la plus grant resverie
ou je fusse onques mes bouté;
jamais ne me fusse doubté
qu'il n'eust huy esté a la foire.
Vous le cuidiez?
Mais j'aperçoys bien le contraire!
Sont il ung asn que j'orré braire?
Alast! alast! cousin a moy,
ilz le seront, en grant esmoy,
le jour quant je ne te verré.
Il couvient que je te herré,
car tu m'as fait grant trichery;
ton fait, il sont tout trompery.
Ha oul danda oul en ravezeie,
corfha en euf.
Huis oz bez ou dronc nos badou
digaut an tan en hol madou
empedif dich guicebnuan
quez queuient ob dre douch aman
men ez cahet hoz bouzelou
eny obet grande canou
maz rehet crux dan hol con
so ol oz lerueil grant nacon
aluzen archet epysy
har cals amour ha coureisy.
Helas! pour Dieu, entendez y!
Il s'en va! Comment il guergouille !
Mais que dyable est ce qu'il barbouille?
Saincte Dame, comme il barbote!
Par le corps Dieu, il barbelote
ses motz tant qu'on n'y entent rien!
Il ne parle pas crestïen
ne nul langaige qui apere.
Ce fut la mere de son pere,
qui fut attraicte de Bretaigne.
Il se meurt: cecy nous enseigne
qu'il fault ses derniers sacremens.
Hé! par saint Gigon, tu te mens!
Vualx te deu couille de Lorraine,
Dieu te mette en bote sepmaine!
Tu ne vaulx mie une vielz nate .
Va, sanglante bote savate ,
va foutre, va, sanglant paillart!
Tu me refais trop le gaillart.
Par la mort bieu, sa, vien t'en boire
et baille moy stan grain de poire,
car vrayement il le mangera
et, par saint George, il bura
a ty. Que veulx tu que je die?
Dy, viens tu nient de Picardie?
Jaques nient ce sont ebobis.
Et bona dies sit vobis,
magister amantissime,
pater reverendissime.
Quomodo brulis? Que nova?
Parisius non sunt ova.
Quid petit ille mercator?
Dicat sibi quod trufator,
ille qui in lecto jacet,
vult ei dare, si placet,
de oca ad comedendum.
Si sit bona ad edendum,
pete sibi sine mora.
Par mon serment, il se mourra
tout parlant. Comment il escume!
Vëez vous pas comme il estime
haultement la divinité?
El s'en va, son humanité:
or demourray je povre et lasse.
Il fust bon que je m'en alasse
avant qu'il eust passé le pas.
Je doubte qu'il ne voulsist pas
vous dire, a son trespassement,
devant moy, si priveëment,
aucuns secretz, par aventure.
Pardonnez moy, car je vous jure
que je cuidoye, par ceste ame,
qu'il eust eu mon drap. Adieu, dame;
pour Dieu, qu'il me soit pardonné!
Le benoist jour vous soit donné,
si soit a la povre dolente!
Par saincte Marie la gente,
je me tiens plus esbaubely
qu'oncques. Le dyable, en lieu de ly,
a prins mon drap pour moy tenter. Benedicite , atenter

ne puist il ja a ma personne!
Et puisqu'ainsi va, je le donne,
pour Dieu, a quiconques l'a prins.
Avant! Vous ay je bien aprins?
Or s'en va il, le beau Guillaume.
Dieux! qu'il a dessoubz son hëaume
de menues conclusïons!
Moult luy viendra d'avisïons
par nuyt, quant il sera couché.
Comment il a esté mouché!
N'ay je pas bien fait mon devoir?
Par le corps bieu, a dire veoir,
vous y avez tres bien ouvré.
Au moins avons nous recouvré
assés drap pour faire des robbes.
Quoy? Dea, chascun me paist de lobes,
chascun m'enporte mon avoir
et prent ce qu'il en peult avoir.
Or suis je le roy des meschans:
mesmement les bergiers des champs
me cabusent. Ores le mien,
a qui j'ay tousjours fait du bien,
il ne m'a pas pour bien gabbé:
il en viendra au pié l'abbé,
par la benoiste couronnee!
Dieu vous doint benoiste journee
et bon vespre, mon seigneur doulx!
Ha! es tu la, truant merdoulx
Quel bon varlet! Mais a quoy faire?
Mais qu'il ne vous vueille desplaire,
ne sçay quel vestu de roié,
mon bon seigneur, tout deroié,
qui tenoit ung fouet sans corde,
m'a dit... mais je ne me recorde
point bien au vray que ce peult estre.
Il m'a parlé de vous, mon maistre,
je ne sçay quelle adjournerie...
Quant a moy, par saincte Marie,
je n'y entens ne gros ne gresle.
Il m'a broullé de pelle mesle
de brebis a... de relevee,
et m'a fait une grant levee
de vous, mon maistre, de boucler.
Se je ne te sçay emboucler
tout maintenant devant le juge,
je prie a Dieu que le deluge
coure sur moy, et la tempeste!
Jamais tu n'assomeras beste,
par ma foy, qu'il ne t'en souviengne.
Tu me rendras, quoy qu'il adviengne,
six aulnes... dis je, l'essomage
de mes bestes et le dommage
que tu m'as fait depuis dix ans.
Ne croiez pas les mesdisans,
mon bon seigneur, car, par ceste ame...
Et, par la Dame que l'en clame,
tu les rendras au samedi,
mes six aulnes de drap... je dy
ce que tu as prins sur mes bestes.
Quel drap? Ha! mon seigneur, vous estes,
ce croy je, cour d'aultre chose.
Par saint Leu, mon maistre, je n'ose
riens dire quant je vous regarde!
Laisse m'en paix, va t'en et garde
t'ajournee, se bon te semble.
Mon seigneur, acordons ensemble,
pour Dieu, que je ne plaide point!
Va, ta besongne est en bon point.
Va t'en, je n'en acorderay,
par Dieu, ne n'en appointeray
qu'ainsi que le juge fera.
Avoy! chascun me trompera
mesouen se je n'y pourvoye!
A Dieu, sire, qu'i vous doint joye!
Il fault donc que je me defende.
A il ame la?
s'il ne revient, parmy la gorge!
Et non fait, que, bon gré saint George,
ce seroit bien au pis venir.
Dieu y soit! Dieu puist advenir!
Dieu te gard, compains! Que te fault?
On me piquera en default
se je ne vois a m'ajournee,
mon seigneur, a... de relevee
et, s'il vous plaist, vous i vendrez,
mon doulx maistre, et me deffendrez
ma cause, car je n'y sçay rien,
et je vous payëray tres bien,
pourtant se je suis mal vestu.
Or vien ça et parles. Qu'es tu,
ou demandeur or deffendeur?
J'ay a faire a ung entendeur,
entendez vous bien, mon doulx maistre,
a qui j'ay long temps mené paistre
ses brebis et les y gardoye.
Par mon serment, je regardoye
qu'il me paioit petitement...
Diray je tout?
a son conseil doit on tout dire.
Il est vray et verité, sire,
que je les y ay assommees,
tant que plusieurs se sont pasmees
maintes fois et sont cheues mortes,
tant fussent els saines et fortes;
et puis je luy faisoye entendre,
affin qu'il ne m'en peust reprendre,
qu'ilz mouroyent de la clavelee.
« Ha! fait il, ne soit plus meslee , fais je; mais cela
se faisoit par une aultre voye,
car, par saint Jehan, je les mangoye,
qui savoye bien la maladie.
Que voulez vous que je vous die?
J'ay cecy tant continué,
j'en ay assommé et tué
tant qu'il s'en est bien apperceu.
Et quant il c'est trouvé deceu,
m'aist Dieux, il m'a fait espïer,
car on les oyt bien hault crïer,
entendez vous, quant on le fait.
Or ay je esté prins sur la fait,
je ne le puis jamais nyer;
si vous vouldroye bien prier
-- pour du mien, j'ay assés finance --
que nous deux luy baillons l'avance.
Je sçay bien qu'il ha bonne cause,
mais vous trouverez bien clause,
se voulez, qu'i l'aura mauvaise.
Par ta foy, seras tu bien aise!
Que donras tu se je renverse
le droit de ta partie adverse,
et se l'en t'en envoye assoubz?
Je ne vous payeray point en solz,
mais en bel or a la couronne.
Donc auras tu ta cause bonne,
et fust elle la moitié pire:
tant mieulx vault et plus tost l'empire
quant je veulx mon sens applicquer.
Que tu me orras bien desclicquer
quant il aura fait sa demande!
Or vien ça, et je te demande...
Par le saint sang bieu precïeux,
tu es assés malicïeux
pour entendre bien la cautelle...
Comment esse que l'en t'appelle?
Par saint Mor, Thibault l'Aignelet.
L'Aignelet, maint aigneau de let
luy as cabassé a ton maistre!
Par mon serment, il peult bien estre
que j'en ay mangié plus de trente
en trois ans.
pour tes dez et pour ta chandelle!
Je croy que luy bailleray belle.
Penses tu qu'il puisse trouver
sur piez ses fais par qui prouver?
C'est le chef de la plaiderie.
Prouver, sire? Saincte Marie,
par tous les sainctz de paradis,
pour ung il en trouvera dix
qui contre moy desposeront!
C'est ung cas qui tres fort desront
ton fait... Vecy que je pensoye:
je ne faindray point que je soye
des tiens ne que je te veisse oncques.
Ne ferez, Dieux!
Mais vecy qu'il esconviendra.
Se tu parles, on te prendra
coup a coup aux posicïons,
et en telz cas confessïons
sont si tresprejudicïables
et nuysent tant que ce sont dyables.
Pour ce, vecy qu'i y fera:
ja tost quant on t'appellera
pour comparoir en jugement,
tu ne respondras nullement
fors « bee » , pour rien que l'en te die.
Et s'il avient qu'on te mauldie
en disant: « Hé! cornard puant, ,
dy: « Bee. -- Ha! feray je, il est nice; .
Mais s'ilz devoyent rompre leurs testes,
que aultre mot n'ysse de ta bouche:
garde t'en bien!
Je m'en garderay vrayëment
et le feray bien proprement,
je le vous prometz et afferme.
Or t'y garde, tiens te bien ferme.
A moy mesme, pour quelque chose
que je te die ne propose,
si ne me respondz aultrement.
Moy? Nenny, par mon sacrement!
Dittes hardiement que j'afolle
se je dy huy aultre parolle
a vous n'a quelque aultre personne,
pour quelque mot que l'en me sonne,
fors « bee » que vous m'avez aprins.
Par saint Jehan, ainsi sera prins
ton adversaire par la moe.
Mais aussi fais que je me loue,
quant ce sera fait, de ta paye.
Mon seigneur, se je ne vous paye
a vostre mot, ne me croiez
jamais; mais, je vous prie, voiez
diligamment a ma besongne.
Par Nostre Dame de Boulongne,
je tien que le juge est assis,
car il se siet tousjours a six
heures, ou illec environ.
Or vien aprés moy; nous n'iron
nous deux ensemble pas en voye.
C'est bien dit, affin qu'on ne voye
que vous soyez mon advocat.
Nostre Dame, moquin, moquat,
se tu ne payes largement.
Dieux, a vostre mot, vrayëment,
mon seigneur, et n'en faictes doubte.
Hé dea! s'il ne pleut, il degoute:
au moins auray je ung epinoche;
j'auray de luy, s'il chet en coche,
ung escu ou deux pour ma paine.
Sire, Dieu vous doint bonne estraine
et ce que vostre cueur desire!
Vous soyez le bien venu, sire.
Or vous couvrez; sa, prenez place.
Dea, je suis bien, sauf vostre grace:
je suis ycy plus a delivre.
S'il y a riens, qu'on se delivre
tantost, affin que je me lieve!
Mon advocat vient, qui acheve
ung peu de chose qu'il faisoit,
mon seigneur, et, s'i vous plaisoit,
vous ferïez bien de l'atendre.
Hé dea! j'ay ailleurs a entendre!
Se vostre partie est presente,
delivrez vous sans plus d'atente.
Et n'estes vous pas demandeur?
Si suis.
Est il cy present en personne?
Ouÿ, veez le la qui ne sonne
mot, mais Dieu scet ce qu'il en pense.
Puisque vous estes en presence
vous deux, faictes vostre demande.
Vecy doncques que luy demande.
Mon seigneur, il est verité
que pour Dieu et en charité
je l'ay nourry en son enfance,
et, quant je vis qu'il eust puissance
d'aler aux champs, pour abregier,
je le fis estre mon bergier
et le mis a garder mes bestes.
Mais, aussi vray comme vous estes
la assis, mon seigneur le juge,
il en a fait ung tel deluge
de brebis et de mes moutons
que sans faultë...
estoit il point vostre aloué?
Voire, car, s'il c'estoit joué
a le tenir sans alouer...
Je puisse Dieu desavouer
se ce n'estes vous, vous sans faulte!
Comment vous tenez la main haulte!
Av'ous mal aux dens, maistre Pierre?
Ouÿ, elles me font tel guerre
qu'oncques mais ne senty tel raige:
je n'ose lever le visaige.
Pour Dieu, faictes le proceder.
Avant, achevez de plaider.
Sus, concluez appertement.
C'est il, sans aultre, vrayëment,
par la croix ou Dieu s'estendit!
C'est a vous a qui je vendi
six aulnes de drap, maistre Pierre.
Qu'esse qu'il dit de drap?
il cuide a son propos venir
et il n'y scet plus advenir
pour ce qu'il ne l'a pas aprins.
Pendu soye s'aultre l'a prins,
mon drap, par la sanglante gorge!
Comment le meschant homme forge
de loing pour fournir son libelle!
Il veult dire est il bien rebelle!
que son bergier avoit vendu
la laine -- je l'ay entendu --
dont fut fait le drap de ma robe,
comme s'il dist qu'il le desrobe
et qu'il luy a emblé les laines
de ses brebis.
m'envoye Dieu se vous ne l'avez!
Paix! De par le dyable, vous bavez!
Et ne sçavez vous revenir
a vostre propos sans tenir
la court de telle baverie?
Je sans mal et fault que je rie!
Il est desja si empressé
qu'il ne sçait ou il a laissé:
il fault que nous luy reboutons.
Sus, revenons a ses moutons;
qu'en fust il?
en print six aulnes
de neuf francs.
ou cornards? Ou cuidez vous estre?
Par le sang bieu, il vous fait paistre!
Qu'est il bon homme par sa mine!
Mais je loe qu'on examine
ung bien peu sa partie adverse.
Vous dittes bien.
Il le converse:
il ne peut qu'il ne le congnoisse.
Vien ça, dy!
Quel « bee » esse cy? Suis je chievre?
Parle a moy.
te doint Dieu! Et te mocques tu?
Croiez qu'il est fol ou testu,
ou qu'il cuide estre entre ses bestes.
Or regnie je bieu se vous n'estes
celluy, sans aultre, qui l'avez
eu, mon drap! Ha! vous ne sçavez,
mon seigneur, par quelle malice...
Et taisiez vous! Estes vous nice?
Laissez en paix ceste assessoire
et venons au principal.
mon seigneur, mais le cas me touche.
Toutesfois, par ma foy, ma bouche
meshuy ung seul mot n'en dira.
Une aultre fois il en ira
ainsi qu'il en pourra aler:
il le me couvient avaler
sans mascher. Ores je disoye,
a mon propos, comment j'avoye
baillé six aulnes... Doy je dire,
mes brebis... Je vous en prie, sire,
pardonnez moy: ce gentil maistre...
Mon bergier, quant il devoit estre
aux champs... Il me dist que j'auroye
six escus d'or quand je vendroye...
Dis je, depuis trois ans en ça,
mon bergier m'en couvenança
que loyaulment me garderoit
mes brebis et ne m'y feroit
ne dommaige ne villennie
et puis... Maintenant il me nye
et drap et argent plainement.
Ha! maistre Pierre, vrayëment...
Ce ribault cy m'embloit les laines
de mes bestes, et toutes saines
les faisoit mourir et perir
par les assommer et ferir
de gros bastons sur la cervelle...
Quant mon drap fust soubz son esselle,
il se mist au chemin grant erre
et me dist que je alasse querre
six escus d'or en sa maison.
Il n'y a ne rime ne rayson
en tout quancque vous rafardez.
Qu'esse cy? Vous entrelardez
puis d'ung, puis d'aultre. Somme toute,
par le sang bieu, je n'y vois goute:
il brouille de drap et babille
puis de brebis, au coup la quille!
Chose qu'il die ne s'entretient.
Or je m'en fais fort qu'il retient
au povre bergier son salaire.
Par Dieu, vous en peussiez bien taire!
Mon drap, aussi vray que la messe...
Je sçay mieulx ou le bast m'en blesse
que vous ne ung aultre ne sçavez.
Par la teste Dieu, vous l'avez!
Qu'esse qu'il a?
Par mon serment, c'est le grigneur
trompeur... Hola! je m'en tairay,
se je puis, et n'en parleray
meshuy, pour chose qu'il adviengne.
Et non, mais qu'il vous en souviengne!
Or concluez appertement.
Ce bergier ne peult nullement
respondre aux fais que l'en propose
s'il n'a du conseil, et il n'ose
ou il ne scet en demander.
S'i vous plaisoit moy commander
que je fusse a luy, je y seroye.
Avecques luy? Je cuideroye
que ce fust trestoute froidure:
c'est Peu d'aquest.
qu'aussi n'en vueil je riens avoir:
pour Dieu soit! Or je vois savoir
au povret qu'il me vouldra dire
et s'il me sçaura point instruire
pour respondre aux faitz de partie.
Il auroit dure departie
de cecy, qui ne le secourroit.
Vien ça, mon amy. Qui pourroit
trouver... Entens?
« bee » ? Dea,
par le saint sang que Dieu rea,
es tu fol? Dy moy ton affaire.
Bee!
« bee » ? Oys tu brebis braire?
C'est pour ton proffit, entendz y.
Bee!>
C'est bien fait. Dy tousjours! Feras?
Bee!
tu t'en trouveras
en grans despens, et je m'en doubte.
Bee!
tel fol naturel en procés.
Ha! sire, l'en a ses
brebis: il est fol de nature.
Est il fol? Saint Sauveur d'Esture,
il est plus saige que vous n'estes.
Envoyez le garder ses bestes,
sans jour, que jamais ne retourne.
Que mauldit soit il qui ajourne
telz folz ne ne fait ajourner!
Et l'en fera l'en retourner
avant que je puisse estre ouÿ?
M'aist Dieu! puisqu'il est fol, ouÿ.
Pourquoy ne fera?
au mains laissez moy avant dire
et faire mes conclusïons:
se ne sont pas abusïons
que je vous dy, ne mocqueries.
Ce sont toutes tribouileries.
que de plaider a folz ne a folles.
Escoutez: a mains de parolles,
la court ne sera plus tenue.
S'en iront ilz sans retenue
de plus revenir?
Revenir? Vous ne veistes oncques
plus fol: n'en faictes neant response.
Et si ne vault pas mieulx une once
l'aultre: tous deux sont folz sans cervelle.
Par saincte Marie la belle,
eulx deux n'en ont pas ung quarat!
Vous l'emportastes par barat,
mon drap, sans payer, maistre Pierre.
Par la char bieu, moy, las pechierre ,
ce ne fut pas fait de preudomme!
Or je  regni saint Pierre de Romme
s'il n'est fin fol, ou il afolle!
Je vous congnois a la parolle
et a la robe et au visaige.
Je ne suis pas fol, je suis saige
pour congnoistre qui bien me fait.
Je vous compteray tout le fait,
mon seigneur, par ma conscïence.
Hee, sire, imposez leur silence!
N'av'ous honte de tant debatre
a ce bergier pour trois ou quatre
vieilz brebïailles ou moutons
qui ne vallent pas deux boutons?
Il en fait plus grant kyrïelle...
Quelz moutons? C'est une vïelle!
C'est a vous mesme que je parle
et vous me le rendrez par lë
Dieu qui voult a Noel estre né!
Veez vous? Suis je bien assené!
Il en cessera huy de braire.
Je luy demand ...
Et, par Dieu, c'est trop flageollé!
Prenons qu'il en ait affolé
six ou sept, ou une douzaine,
et mangéz, en sanglante estraine:
vous en estes bien meshaigné!
Vous avez plus que tant gaigné
au temps qu'il les vous a gardéz.
Regardez, sire, regardez,
je luy parle de drapperie,
et il respond de bergerie!
Six aulnes de drap, ou sont elles,
que vous mistez soubz vous esselles?
Pensez vous point de les me rendre?
Ha! sire, le ferez vous pendre
pour six ou sept bestes a laine?
Au mains, reprenez vostre alaine,
ne soyez pas si rigoreux
au povre bergier douloreulx
qui est aussi nu comme ung ver.
C'est tres bien retourné le ver!
Le dyable me fist bien vendeur
de drap a ung tel entendeur!
Dea, mon seigneur, je luy demande...
Je l'assoulz de vostre demande
et vous deffendz le proceder.
C'est ung bel honneur de plaider
a ung fol!
Va t'en a tes bestes.
Bee!
sire, par le sang Nostre Dame!
Hé! dea, mon seigneur, bon gré m'ame,
je luy vueil...
Et c'est a vous que j'ay a faire:
vous m'avez trompé faulsement
et emporté furtivement
mon drap par vostre beau langaige.
Ho! j'en appelle en mon couraige!
Et vous l'ouez bien, mon seigneur!
M'aist Dieu, vous estes le grigneur
trompeur!
Mon seigneur, que je die...
C'est une droicte cornardie
que de vous deux: ce n'est que noise.
M'aist Dieu, je los que je m'en voise.
Va t'en, mon amy; ne retourne
jamais pour sergent qui t'ajourne.
La court t'asoult, entens tu bien?
Dy grans merci.
va t'en, ne te chault, autant vaille.
Mais esse rayson qu'il s'en aille
ainsi?
Vous estes par trop grans railleurs:
vous ne m'y ferez plus tenir,
je m'en vois. Voulez vous venir
souper avec moy, maistre Pierre?
Je ne puis.
Dictes, seray je point payé?
De quoy? Estes vous desvoyé?
Mais qui cuidés vous que je soye?
Par le sang de moy, je pensoye
pour qui c'est que vous me prenés.
Bee dea!
Je vous diray, sans plus attendre,
pour qui c'est que  vous me cuidés prendre:
est ce point pour Esservelé?
Voy, nennin: il n'est point pelé
comme je suis dessus la teste.
Me voulés vous tenir pour beste?
C'estes vous en propre personne,
vous de vous: vostre voix le sonne,
et ne le croiés aultrement.
Moy de moy? Non suis vraiëment;
ostés en vostre opinion.
Seroit ce point Jehan de Noyon?
Il me resemble de corsage.
Hé! deablë, il n'a pas visaige
ainsi potatif ne si fade!
Ne vous laissé je pas malade
orains dedens vostre maison?
Ha! que vecy bonne raison!
Maladë! Et quel maladie?
Confessés vostre cornadie:
maintenant est elle bien clere!
C'estes vous, ou regnie saint Pierre,
vous sans aultre, je le sçay bien
pour tout vray!
Or n'en croyez rien,
car certes ce ne suis je mie.
De vous oncq aulne ne demie
ne prins: je n'é pas le los tel.
Ha! je vois veoir en vostre hostel,
par le sang bieu, se vous y estes!
Nous n'en debatrons plus nos testes
ycy, se je vous treuve la.
Par Nostre Dame, c'est cela!
Par ce point le sçaurez vous bien.
Dy, Aignelet.
Ta besongne est elle bien faicte?
Bee!
s' est retraicte:
ne dy plus « bee », il n'y a force.
Luy ay je baille belle estorse?
T'ay je point conseillé a point?
Bee!
Parle hardiement, ne te chaille.
Bee!
paye moy.
tu as tres bien fait ton debvoir
et aussi bonne contenance.
Ce qui luy a baillé l'avance,
c'est que tu t'es tenu de rire.
Bee!
« bee » ? Il ne le fault plus dire.
Paye moy bien et doulcement.
Bee!
et me paye; si m'en yray.
Bee!
Je te pry, sans plus m'abaier
que tu penses de moy payer;
je ne vueil plus de ta baierie.
Paye tost.
Esse quant que tu en feras?
Par mon serment, tu me paieras,
entens tu, se tu ne t'envoles.
Sa, argent!
Comment? N'en auray je aultre chose?
Bee!
Et a qui vends tu tes coquilles?
Scez tu qu'il est? Ne me babilles
meshuy de ton « bee », et me paye.
Bee!
A qui te cuides tu jouer?
Je me devoie tant louer
de toy! Or fais que je m'en loe.
Bee!>
Maugré bieu, ay je tant vescu
que ung bergier, ung mouton vestu,
ung villain paillart me rigolle?
Bee!
Se tu le fais pour toy esbatre,
dy le, ne m'en fays plus debatre.
Vien t'en souper a ma maison.
Bee!
les oisons mainnent les oes paistre.
Or cuidoye estre sur tous maistre,
de trompeurs d'icy et d'ailleurs,
des fort coureux et des bailleurs
de parolles en payement
a rendre au jour du jugement,
et ung bergier des champs me passe!
Par saint Jaques, se je trouvasse
ung bon sergent, je te fisse prendre!
Bee!
« bee !» L'en me puisse pendre
se je ne vois faire venir
ung bon sergent! Mesadvenir
luy puisse il s'il ne t'emprisonne!
S'il me treuve, je luy pardonne.