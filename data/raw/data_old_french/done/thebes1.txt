LE ROMAN DE THÈBES 
Qui sages est nel doit celer , ainz doit por ce son senz moutrer que quant il ert du siecle alez touz jors en soit mes ramenbrez .
Se danz Omers et danz Platons et Virgiles et Quicerons leur sapïence celissant , ja n'en fust mes parlé avant .
Pour ce n'en veul mon senz tesir , ma sapïence retenir , ainz me delite a raconter chose digne por ramenbrer .
Or s'en tesent de cest mestier , se ne sont clerc ou chevalier , car ausi pueent escouter conme li asnes a harper .
Ne parlerai de peletiers ne de vilains ne de bouchiers , mes des deus freres parleré et leur geste raconteré .
Li uns ot non Ethÿoclés et li autres Pollynnicés ; rois Eduppus les engendra en la roïne Jocasta .
De sa mere les ot a tort quant ot son pere le roi mort .
Pour le pechié dont sunt crïé felons furent et enragié ; Thebes destruistrent , lor cité , et degasterent leur regné ; destruit en furent lor voisin et il ambedui en la fin .
Des deus freres ore em present ne parleré plus longuement , car ma reson veul conmencier a leur ayol dont voil treitier .
Leur ayeul ot non Laÿus , qui fu de Thebes rois et dus .
As dex ala pour demander quel fin il li voudront doner ; et Appolo li a mandé , par un respons qu'il a donné , que a present engenderra un felon filz qui l'ocirra .
Ainçois que fust li anz passez , si fu Eduppus engendrez , qui puis l'ocist par son pechié si conme estoit prophecïé .
Le roi fu mout espouentez pour le respons qui fu donnez ; ocirre conmanda l'enfant tantost conme il vendroit avant .
La mere pleure , crie et bret , ses poinz detort , ses chevex tret ; pasmee chiet sor son enfant et demeine doulor mout grant : « Lasse , dolente , que ferai ? Doulereuse , que devendrai ? Chetive riens , por quoi nasquis ? Pecheresse , por coi vesquis n'omicide conment seré de mon enfant que je porté ? Por quel forfet et por quel tort , petiz enfes , recevras mort ? Ja n'es tu pas filz de putain , ne de moine ne de nonnain .
Ha ! douce rien , mar te porté , mar te norri , mar t'aleté ! Et tes peres mar t'engendra , qui ocirre te conmanda ! Blasmé serons , filz , de ta mort , ton pere a droit , et je a tort .
Il t'a ocirre conmandé , biax tres chier filz , estre mon gré .
Vers les dex veut eschaucirer et leur respons a faux prover .
Mes il est voir , si com je cuit , ainsi sera conme il ont dit .
» Desor son filz meine tel plor la roïne , et tel doulor .
Li rois fu mout espoentez , trois de ses serz a apelez .
Promis leur a or et argent , conmande leur priveement son filz toillent a sa moillier , si li aillent le chief trenchier .
Or s'en tornent cil o l'enfant , la roïnne remest plorant : sa chiere bat , ses poinz detort et deprie les diex por mort .
Quant ot assez pleint et ploré , batu son cors et alassé , amenuisié sont si souspir , puis si conmença a dormir .
La mere est lasse si s'endort , et son filz vet reçoivre mort .
Or verrons nos qui porra plus , ou Appolo ou Laÿus : se li enfes est decolez , dont est li dex a fox provez ; s'il eschape des mains as trois , poor em puet avoir li rois .
Cil sont ja loing de la cité , en mi un gaut en sont entré ; descouvert ont le filz le roi d'un sydoine qu'il ot o soi .
Cil fu petit , ne sot la sort ne ne s'aperçut de sa mort ; tendi ses mains et si lor rist conme a sa norrice feïst , et pour le ris qu'il a gité conmeü sunt de grant pité et dient tuit : « Pechié feron , quant il nos rit , se l'ocïon .
» Andeus les piez li ont fendu , puis l'ont a un chesne pendu .
Pour ice l'ont pendu la sus que bestes nel menjassent jus .
Or s'en tornent li serf tuit troi , pendant lessent le filz le roi .
Dient au roi : « Seür soiez , desormés vous esjoïssiez .
Se vous pouez des vis garder , des mors ne vos estuet douter .
» Bien ont leur roi asseüré , mes traï l'ont et mal mené , car li enfes qui en haut pent avra secours prochainement .
Par icel bois vet chevauchant , si com Fortune vet menant , li rois de Phoces la cité qui a l'enfant pendant trové .
Despendu ont le filz le roi , danz Polybus l'emporte o soi .
Norrir le fet si l'a tant chier com s'il l'eüst de sa moullier .
Edyppus , quant il ot quinze anz , preuz fu et genz , sages et granz .
Li rois le tint en tel chierté com s'il fust ses filz de verté ; mout l'a debonnaire trouvé , son dru en fet et son privé ; ne croit nul mal que on l'en die , car tuit li autre en ont envie .
Li rois , pour ce que tant l'a chier , adoubé l'a a chevalier ; envie en ont si compaingnon , a fol le tiennent et gaingnon .
Tuit li serjant de la meson le ledisent de leur reson ; plus de cent foiz l'ont apelé filz a putain , bastart prové : « D'autre vile , d'autre cité , vous trouva l'en u bois gité .
Ici n'est pas vostre regnez , ainz fustes en autre lieu nez .
Ci ne sont pas vostre parant dont vos puissiez avoir garant ; vous n'avez ci pere ne mere ne cousin ne sereur ne frere .
En grant orgoil estes montez si ne savez dont estes nez .
Mes la pute le vous dira qui au chesne vous encroa .
» Li damoisiaux fu mout marriz des blastenges et des lez diz .
Ne set que dire ne que fere contre ces garçons deputere ; ne puet ne boivre ne mengier ne ne s'en set conment vengier .
Touz plains de mautalent et d'ire a dant Appolo le vet dire .
A Appolo en vet parler , qui filz il ert vet demander .
En l'ille de mer Galillee , qui mout par est et grant et lee , fu fet un temple par Nature , ce nos enseingne l'escriture .
Delfox a non , ce dit la lettre .
Cil qui s'en veulent entremetre de leur aventures savoir , viennent iluec respons avoir .
Appolo , le dieu de conseill , par grant cure et par grant esveill donne respons en une croute de cele chose que l'en doute .
Li dex se repont et s'enserre dedenz unne croute soz terre ; d'iluec desclost bien et desserre ce que chascun li veut requerre .
Bien dit a chascun s'aventure , mes sa responsse est mout obcure .
Pour ce sachiez tres bien de voir que pour cest siecle decevoir est la parole du deable double touz jors et decevable .
Edyppus est a quelque paine , si com s'aventure le maine , venuz avant en mi l'areine , descent et son cheval areine .
Dedenz entre , le deu salue , de son afaire quiert aiue .
Li diex respont : « Quant tu seras issuz de ci , si trouveras un houme que tu ocirras ; ainsi ton pere connoistras .
» Cil s'en issi ainçois qu'il pot , mes du respons n'entendi mot , car dit li a par couverture tel respons de quoi cil n'ot cure .
Droit a Thesbes sa voie aqueut pour son pere que veoir veut .
Bien pres de la cité de Fouches ot uns granz plains ; lez unes roches avoit un temple bel et gent , et sachiez bien a escïent le jour y ot grant assemblee de pluseurs genz de la contree , car unne feste i celebroient d'un de lor dex qu'il aoroient .
Assez y ot contes et dus ; venuz y ert rois Laÿus , et d'autres genz tant y avoit nus hom le nombre n'en savoit .
Jeux i fesoient de mout biaux ; la est venuz li jouvenciaux .
Talent li prist d'ilec ester , des geuz veoir et esgarder .
Que vous diroie longue chose ? N'i avoit pas esté grant pose que es geuz sort une mellee par la raison d'une plomee que li danzel iluec gitoient , qui de giter mout se prisoient .
A tant monterent les tençons par la folie des bricons , que s'en merlerent li seingnor , dont grant donmage fu le jor .
Houmes y ot assez mal mis , rois Laÿus i fu ocis : la teste y ot le jor coupee , si ne fu pas d'autrui espee que par l'espee de son fil , qui puis en jut en grant essil .
Li rois de Thebes quant fu mort , ce fu donmage grant et fort .
Jouste le temple , soz un arbre , l'ont mis en un sarqueul de marbre .
Mout demenerent grant dolor cil de Thebes pour lor seingnor , et quant il ont fet le servise , chascun s'en vet a sa devise .
Cil de Thebes dolent s'en vont pour leur seingnor que perdu ont .
Quant la roïne ot la nouvele de son seingneur , ne li fu bele .
Mout fu dolente et corrouceuse : « Lasse , dist ele , doulereuse ! Or sui ge veuve sanz seignor , si n'ai enfant qui gart m'anor .
Se besoingne me sort ou guerre , ne pourrai pas tenir ma terre .
» Edyppus pas ne s'asseüre , vers Thebes vet grant aleüre et dist que ja ne finera tresque son pere trouvera .
De jouste Thebes , en un mont haut et naïf et bien roont , s'iert uns deables herbergiez qui mout ert fel et enragiez .
Pyn l'apeloient el païs .
Meint gentil houme avoit ocis ; unne question leur disoit que nus deviner ne pooit , et nepourquant bien otreoit que se nus hom la devinnoit , que de lui preïst la venjance , le chief perdist sanz demorance ; et qui deviner nel porroit , certains fust que le chief perdroit .
Lors li trenchoit la seue teste si le menjoit conme autre beste .
Jouste le mont ert li chemins la ou estoit herbergiez Pyns ; cil du païs tant le doutoient que par iluec passer n'osoient .
Li damoisiax mot n'en savoit , par iluec vint errant tot droit et quant il vit de loing le montre de la roche venir encontre , grant et hideus et fier et fort , adont ot grant poor de mort .
Poour ot grant , mes neporec , vousist ou non , estut iluec .
Premierement l'aregna Pins : « Vassal , fet il , cist miens chemins a tel loy com ge te dirai .
Se tu nel sez , jel t'aprendrai .
Tuit cil qui viennent et qui vont par cest chemin , jouste cest mont , un devinaill oient de moi , si veull que saches par quel loi : cil qui deviner ne le puet , sanz raançon morir l'estuet ; et se nus a tant de voidie que la question bien me die , tout ensement face de moi , le chief me toille , bien l'otroi .
» Edyppus fu cortois et prouz : « Amis , fet il , quant vos a touz de devinnaill fetes tel loi , ne veull que ja trespast a moi ; mes dites tost et je l'orrai , et puis aprés devinnerai .
» Ce li dist Pins : « Or entent bien ; dirai le dont , si la retien .
D'une beste ai oÿ parler : quant primes doit par terre aler a quatre piez vet longuement , et puis a trois tant seulement ; o les trois vet grant aleüre .
Quant ses aages li meüre , ce li demande sa nature que du tierz pié n'ait ja puis cure , mes quant sa grant vertu li vient , a deus piez vet et bien se tient ; mes puis li ont mestier li troi , et puis li quatre .
Amis , di moi se tu onques veïs tel beste .
Se tu nel sez , perdras la teste .
» Edyppus oï la nouvele , par soi meïsmes se conseille , si li respont conme afaitiez : « Tu meïsmes t'en es jugiez ; or si me les parler a toi , ceste question est por moi : Quant fui petiz et j'aletoie , a quatre piez par terre aloie ; et quant ce vint que deus anz oi , que plus esvertuer me poi , si me bailla l'en un baston a quoi j'aloie par meson .
O le baston bien me tenoie , c'est le tierz pié que je avoie ; et quant me vint plus granz vertuz et je fui auques parcreüz , n'oi puis de baston nul mestier , car lores me poi miex aidier et sor mes deus piez soustenir et bien aler et bien venir .
Li baston , quant je serai viex , me restouvra pour aler miex ; et quant serai bien envielliz et de viellesce touz flestriz , se lores veil aler par terre , deus bastons me couvendra querre .
A deus bastons par terre irai , ce sont li quatre piez qu'avrai .
Or as la question oïe , droiz est que tu perdes la vie .
» Conme vassaux a tret l'espee et la teste li a coupee ; puis en despiece tot le cors et d'iluecques est issuz hors .
En la cité vint la nouvele , sachiez qu'a ceus dedenz fu bele .
Entr'ex en demeinent grant plet et demandent qui ce a fet : « Qui a mort Pyn et detrenchié , et tantes genz en a venchié ? Bien est hardiz vassaux et proz , et doit estre sires seur touz .
Conme nobles , conme cortois , bien seroit digne d'estre rois .
» De la cité mout grant gent ist et vont veoir la ou Pyn gist .
D'une part treuvent le danzel armé sor son cheval isnel ; de l'autre part voient gisant le deable , hideus et grant .
Petit et grant mout s'en esjoent et la prouesce au danzel loent .
En la cité puis si l'en meinent et de lui retenir se painnent ; a la roïnne vont tot droit en son palés ou ele estoit ; a unne voiz tuit li escrient , si li proient et si li dient qu'il li loent en droite foi que le danzel retiengne o soi .
La roïnne lez lui s'asist , et puis oiez qu'ele lor dist : « Seingnors , dist ele , volentiers ert retenuz li chevaliers .
Bien veul qu'il soit de ma mesnie , mes ce sachiez : ne sui pas lie , car l'autrier fu mis sires morz , dont est granz donmages et torz .
» Atant sejornent cele nuit , et cil remest a grant deduit .
Li soupers fu appareilliez , assez y ot mes et daintiez .
Edyppus fu preuz et cortois , lez la roïnne sist au dois ; et quant du soupé levez sont , li pluseur as ostiex s'en vont .
Jocaste sist lez le danzel , cortois le vit et gent et bel ; bien semble houme de grant parage , mout li plest bien en son corage .
« Amis , dit ele , dites moi , je vous conjur par vostre loi , se as jeus fustes l'autre jor ou l'en ocist le mien seignor ? Mout me merveill se rois l'ocist , ne cuit que autres le feïst .
Se savoie comnent fu mort , ce me seroit mout grant confort .
- Dame , fet il , conjuré m'as , saches ne t'en mentiré pas .
Je fui as jeux et a la feste ou tes sires perdi la teste .
Se demandes le non de lui par qui fu mort , bien le connui ; mes se tu veus le non savoir , seürté m'en estuet avoir que il n'an ait de vos haïne .
- Tolez , amis , dist la roïne .
Que me vaudroit de lui haïr ? Cil qui mort est ne puet garir .
Je vous plevis la moie foi que ja haïz n'en ert par moi .
- Dame , fet il , a cele espee dont Pins ot la teste copee , sachiez que voirement l'ocis ; droiz vous en faz se je mesfis , mout volentiers droiz vous en faz .
» Le pan de son bliaut a laz plie en sa main , le droit li tent .
Jocaste volentiers le prent , car fame est tost menee avant , qu'en em puet fere son talent .
Au matinet , par son le jour , rassemblerent tuit en la tor ; li haut houme , li vavasor , qui estoient de cele honnor , et li barons et li chasé , tuit en viennent en la cité .
« Dame , dient il , ne savons se vous plest ce que vos dirons .
Ce loent tuit , grant et petit , si qu'il n'i a nul contredit , que Edippus soit nostre sire ; a roi le veulent tuit ellire .
Trestuit veulent qu'il ait le regne , et vous , dame , serez sa fame ; le regne aiez ensemble o lui , qu'il vous ait et vos aiez lui .
» Quant la dame cest los oÿ , mout fu liee si s'esjoï ; bien acreante et bien otroie que le conseill des barons croie ; mout li plot et mout li fu bel .
Sempres ameinent le danzel d'une chambre ou il estoit et qui de ce riens ne savoit .
Quant il oï qu'en le mandot , tost se leva au plus qu'il pot et vint enz u palés tot droit ou la roïnne l'atendoit .
Bien y avoit , mon escïent , seingnors de chastiax plus de cent , qui de lui firent lor seingnor et li jurerent toute honnor .
La roïnne li ont donnee , en celui jour l'a espousee .
Les noces font a grant baudor : la oïssiez meint jugleor , meinte chançon viez et novele , meinte gigue , meinte vïele , harpes , salterions et rotes , rostruenges , sonnez et notes .
Tant a duré cele assemblee que seü fu par la contree .
Le deul du roi est oubliez , cil qui mort l'a est coronnez .
Ensemble furent puis vint anz si orent quatre biaux enfanz .
Vallet furent li dui greingnor , et meschines li dui menor .
Ainsi lonc tens ensemble furent c'onques de rien ne se connurent , ne ne sorent le grant pechié dont il estoient entechié , jusqu'en un baing ou il estoit , ou la roïnne le servoit ; quant vit les piez qu'il ot fendus quant fu petit u gaut pendus , el li a dit : « Nel me celez , pour quoi fustes es piez navrez ? » El l'encercha tant et enquist et proia tant que il li dist : « Dame , roïnne , n'en sai plus , mes tant me dist rois Polibus : il me dist que il me trova en un bois dont il m'aporta , pendant en haut en mi les haies ou je reçui icestes plaies .
Ce ne sai ge qui me pendi ne qui les plantes me fendi , mes sovient moi que tant me dist Pollibus qui norrir me fist .
» La roïne se pourpenssa que c'iert son filz qu'ele porta , que li tolirent ja li troi par le conmandement le roi .
Querre les fait et amener , un serement lor fet jurer que verite li deïssant qu'avoient fet de son enfant .
Cil ne sont mie parjuré , tout en dient la verité .
Or set Jocaste par ces trois qu'a estroux est ses filz li rois ; pleure et li dist : « Mar fumes né , car ambedui serons dampné ! Ton pere est cil que tu as mort , ta mere sui si m'as a tort .
» Li rois se tint a mal mené quant il set qu'il a si ouvré .
Pour la merveille que fet a , dist que son cors afolera .
Il meïsmes s'est essorbez ; en unne fosse en est entrez ; jure que ja mes n'en istra , pour son pechié que plorera .
Si felon filz , qui ja sont grant , de lui se vont escharnissant , et ses deus eulz qu'il ont trovez , desoz lor piez les ont foulez .
Du pechié qu'il font et du tort se plaint le pere as dex mout fort , et leur prie mout humblement que il em praingnent vengement : « Puissant rois des dex , Jupiter , Thesophonné , sires d'enfer , les orgueillex me destruisiez qui mes eulz mistrent soz lor piez .
Entr'eus sourde descorde taux que pesme leur soit et mortax , que le regne qu'ont a baillir ne puissent ja em pes tenir .
» Tant simplement les apela tout li firent quanqu'il proia .
Entr'eus s'alerent descordant et de leur regne contendant , si com les ont amonesté Jupiter et Thesiphoné .
Nouveleté i treuvent tal qui leur revertira a mal ; car , quant li un d'elz regneroit , et li autres s'essilleroit , et quant li anz seroit passez , li essilliez fust coronnez ; et par itel devisement regneroient tuit egalment .
Ainsi s'acordent que sanz guerre avroit chascun un an la terre .
Chascun veut avoir l'an premier , li ainznez l'osfre a desregnier ; li autres dist que il l'avra , ou se ce non guerre en fera .
Li graindres en quiert jugement , et semont l'en par serement que , de tant com la cort diroit , du premier an li tenist droit .
Il l'avoient juré ainçois sor leur ydres et sor leur lois , que se entr'eux sordoit descorde , par jugement et par acorde , tant com diroient li baron fust acordé sanz contençon .
Tuit li baron furent ensemble , chascun en dit ce qui li semble .
Pour nisun d'eus la cort ne ment qu'il n'en facent droit jugement : a l'ainzné ont jugié l'annor , l'autre an la jugent al menor ; tandis esgart environ soi ou il aille servir un roi ; aille servir cest premier an au roi de Gresce ou au Persan , ou s'em past outre en Cassidoine , ou a ses parens en Sydoine .
Quant le jugement fu tiex fes , cil s'en ist plorant du palés .
Le regne tient Ethïoclés , en essil vet Pollynicés .
Ou bien li poist ou mal li place , ne puet muer que il nel face .
Or n'i a plus , il s'en conroie , au roi de Gresce tient sa voie .
Il ne fist pas mout grant conroi , car il n'en maine nul o soi , ne escuier ne compaingnon , que seulement son cheval non .
Ce fu en may , par un matin , Polinicés tint son chemin .
Pollinicés chevauche sex , mout fu pensis et pooureux , car il ne set certeinement ou puisse aller seürement .
Son frere craint qu'en larrecin li mete aguet en son chemin , car ja n'avront parfete amor dui compaingnon de tel honor .
D'eure en autres s'est conmandez a Fortune , a cui s'est donnez , et deprie les dex forment qu'il le conduient sauvement .
Tant chevaucha par les montaingnes , par les combes et par les plaingnes , que par chemins , que par sentiers , dis jourz chevauche touz entiers .
Jouste une mer vet chevauchant , mes la mer vet si tempestant que nus homs ne savroit conter quel ele estoit , ne pourpensser .
Toute la nuit plut et gela , grelle chaï et noif vola , et corurent li douze vent et troublerent le firmament ; onques nes pot tenir Helus , qui est lor sires et lor dus ; parmi cele eve vont bruiant que l'en n'oïst pas Deu tonnant .
De toutes parz tonne forment , foudres chieent espessement ; chancelanz vet le firmamenz et la terre qui est dedenz .
Li grant arbre sunt debrisié et li petit sunt enrachié .
Li fleuve sont tuit hors issu et de toutes parz acoru .
Pollinicés , pour le tempier , ne lesse pas son chevauchier , ainçois atent presente mort por le tempier qu'il voit si fort .
Par mi un bois vet chevauchant , fieres bestes vet encontrant : gripons , serpanz , guivres , dragons , lieparz et tygres et lÿons ; mes le tempier les a dantez et debatuz et flaielez ; onques de quanqu'il encontra un trestout seul ne l'adesa .
D'un pui mout haut que vet montant , et ses chevaux vet recreant , vit resplendir unne clarté sor la tour d'Arges la cité .
De la cité vit le donjon , l'escharboucle qui luist en son .
Uns escharboucles i luist fort qui as nortonniers moutre port quant vont de nuit najant par mer et ne sevent ou arriver .
Pour ce l'i mist Phoroneüs , de cui linage est Adratus qui ore est rois de la cité ; les Griex i tient par poëté .
Cil chevauche tot droitement a l'escharboucle qui resplent .
Jusqu'a Arges est parvenuz , pales et vainz et confonduz , ou Adrastus estoit li rois qui estoit princes des Grejois .
En la cité touz seulz entra , onques houme n'i encontra qui de riens le mete a reson ne quel herbert en sa meson .
Venuz est au perron roial , la descendi de son cheval ; desouz la tour descent u porche , de fust n'y avoit une broche ; n'i avoit rien qui onc fust d'arbre , car il estoit touz fez de marbre .
Il fu mout las de chevauchier si conmença a soumeillier .
Atant estes vous Thideüs qui de Cassidoine fu dus , et cil riert issuz de sa terre , au roi venoit ça por conquerre .
Iluec meïsmes vient fuiant pour le tempier quel vet chaçant .
Li bons chevaliers et li dus , qui estoit filz Oëneüs , pour un sien frere qu'ot ocis en Calsidoyne son païs , essilliez est et vet fuiant et sa penitance faisant .
Il rechevauchoit a la lune , si com l'i amenoit Fortune , ne n'ot ne per ne escuier , ne mes que soi et son destrier .
A l'olivier , desouz la tour , la aresna son missodour et vint avant , entre en l'arvol ; Pollinicés l'en tint pour fol .
Sor piez se dresce el pavement si l'en aresne fierement : « Qui es , qui ci t'embaz sor moi ? Par touz les diex en qui je croi , ainçois que vous ci herbergiez , en iert li quiex que soit vengiez ! Alez aillors herberge prendre , car ci ne pouez vos descendre ; pieça que j'ai mon ostel pris ; pesera moi sel vos guerpis .
» Thideüs respont franchement et sans nul point de marrement : « De folie , fait il , vous poise , ne vos en quier que une toise .
Herbergiez moi ceanz mon cors , et mes chevaux soit la dehors ; ou metez ceanz mon cheval , je sousferrai por lui le mal .
Ne vos puet estre se biau non se moi avez a compaingnon .
» Pollinicés de ce n'a cure , ainçois afiche bien et jure que a soi ne a son cheval ne prendra il iluec estal .
Thideüs ot et entent bien pour priere n'en fera rien ; l'espee tret au branc forbiz et mist l'escu devant son piz .
« Com plus , fet il , vos prieroie , ce sai que meins m'avanceroie .
Touz jors puet on prier felon , ja n'en fera se noaux non .
Ou bien vos poist ou mal vos place , astez moi ci en ceste place ; ou il vos poist tres bien ou non , tout m'i avrez a compaingnon .
Aste me vous ci herbergié , ne vos en quier hui mes congié .
» Pollinicés les sauz li vient et en son poing l'espee tient .
Venuz en sont a l'escremie , ez vos bataille pour folie ; cil qui premier i herberja jure que l'autre en chacera .
Granz cuers ont et fierz les talenz , mes les cors ont mout dessemblanz .
Ja s'il s'entreconneüssant , ne cuit qu'il s'entratendissant .
Polinicés est gent et granz : cheveux ot blonz recercelanz , cler ot le vis et couloré , larges espaules et piz lé , flanz eschevis , et bien mollez et les hanches et les costez ; enfourcheüre ot auques grant , riens n'ot en lui mesavenant .
Jouvenciax ert , n'ot pas trente anz ; chevaliers fu preuz et vaillanz .
D'aage est graindre Thideüs , cors a mendre , mes fors est plus ; cheveux ot noirs , barbe et guernons , fier ot le vis conme lÿons .
Cors ot petit et le cuer grant , de prouesce sembla Roullant .
Et pour si mauvese achoison se combatent li dui baron ! S'il eüssent juré lor mort , ne se combatissent plus fort .
Andui sunt mout de fier talent , l'un ne prise l'autre noient .
Espiez ont granz et bien moluz , de fieres bestes ont escuz : d'un lÿon ot une pel grant , qui li couvroit le piz devant , li essilliez Pollinicés , que li donna Edyppodés ; et Thideüs l'ot d'un senglier qui le païs souloit guetier , que la deesse li donna ; pour soi vengier li otroia .
Ensemble joustent li baron , fier et hardiz conme lÿon .
Ambedui mout sovent se fierent , onques de rien ne s'espargnierent .
Il se fierent de tel aïr le feu vermeil en font saillir .
Il s'entredonnent si granz cox qu'en retentist touz li arvox .
La veïssiez granz chapleïs sor les elmes , des branz forbis que la tour toute en retentist et li arvolz en rebondist .
Ce sai que ja ne remainsist tant que li uns l'autre oceïst , mes Adrastes li rois s'esveille , touz esfraez pour la merveille .
Pour la noise li rois s'esfroie , un chamberlanc a val envoie au savoir dont la noise sort , et a lui dire sempres tort .
Le chamberlant s'en vint en l'atre , les chevaliers i vit combatre .
Au roi torne viaz arriere , conta lui la bataille fiere qu'il ot veü el porche a val ou se combatent li vassal .
Li rois se lieve isnelement ; onc n'i prist drap ne garnement , fors seulement sor sa chemise vesti unne pelice grise .
Tant couvoita a val descendre ne li menbra d'aflubail prendre ; mes uns danziaux corant devale qui vint courant par mi la sale , et ainz que fust li rois en l'aitre , li afubla ses piaux de martre .
Li rois issi hors au serain , unne verge tint en sa main .
Aporter fet cierges ardanz la ou treuve les combatanz .
Quant les vit combatre en la place , entr'eus se met , fort les menace , se de riens se forfont mes hui , demein les pendra a cel pui .
Puis se conmence a porpenser et leur armes a regarder , que ce sont cil que li promist la deesse qui ce li dist , c'un senglier et uns lÿons fiers avront ses filles a moullierz .
Puis leur demande qui il sont , dont il viennent et ou il vont ; car , se il de s'annor fussont , iluec ne se combatissont .
« Pour quoi combatez a tel eure ? Quel pechié vous est coru seure , quant toute creature dort , entre vous deus querez la mort ? » Quant li vassal virent le roi , chascun li respondi de soi , si l'en dient la verité de ce qu'il leur a demandé , de quel gent sunt et de quel terre et que il sont la venuz querre .
Thedeüs respondi premier : « De Calydoine issi l'autrier , fuiz sui Oëneüs le roi , ça sui venuz por estre o toi .
» Adrastus vers l'autre se torne , qui fet chiere marrie et morne .
Il li demande : « Biaux amis , dont es tu nez , de quel païs ? » Cil ne dist pas le non son pere , pour ce qu'il ert filz de son frere .
Dist lui que de Thebes est nez , il et trestouz ses parentez .
« Di va ! fet il , pour coi me celes ? Car assez set on les noveles , que Edyppus fist de son pere quant il l'ocist et prist sa mere .
Bien me resembles chevalier , ja por ce ne t'avrai meins chier .
» Li rois connut bien lor linage , set que il sont de haut parage .
Lor chevaux fet tres bien garder , si les conmande a desarmer .
Chierement les acole et bese et les barons ensemble apese ; ambedeus acorder les fist et mout doucement les joïst .
Mout est forment en son cuer liez des filz as rois qu'a herbergiez .
Puis leur fet jurer et plevir et par fïance bien tenir que , tant conme il ja mes vivront , amis et compaingnon seront .
Au perron , desouz l'olivier , se desarment li chevalier .
Il se desarment , assez fu qui lor armes a receü .
Il n'orent males ne conroi , desfublez sunt devant le roi ; mes les cors ont genz et bien fez , bien semblent contes de palez ; et orent senglement vestu , l'un un samit , l'autre un bofu , et sunt bien chaucié li meschin chascun d'un poile alixandrin .
Deus mantiaux vers , larges et froiz , leur afubla li riches rois , et reçut les mout chierement la sus el mestre mandement .
En la seue chambre demeine li rois les chevaliers en meine .
Mout par fu riche cele chambre , le pavement en fu de lambre bien entailliez a maraliste ; u front devant ot une liste d'esmeraudes et de jagonces ; d'or y avoit plus de mil onces .
Tendu y ot unne cortine que li tramist unne roïne : Semyramus l'oÿ nonmer ; d'Egypte l'envoia par mer .
La cortine fu merveilleuse , onc nus ne vit si precieuse ; onc ne fu rien si bien tissue ne qui si fust d'euvre menue .
Cele la fist qu'en fu pendue pour la deesse c'ot vaincue .
Le souper fu appareilliez de pluseurs mes et de daintiez .
N'i a mes plus a aconter , li rois fist l'eve demander ; dui danzel li vont aporter , et li chevaliers vont laver .
En deus bacins qui sont d'or mier cil laverent et vont mengier ; un faudestueill ont iluec mis , Polinicés i ont assis ; de l'autre part sist Thideüs desus un bufet d'ybenus .
Des mes ne vos quier fere fable , assez en aportent a table ; danzel les servent plus de dis , n'i a celui ne soit de pris .
Pour leur amor menja li rois , o eus menja d'un braon frois .
Quant il orent assez mengié , pluseurs vins beü et changié , les napes ostent li serjant , les chandeles lessent ardant .
En la chambre ot si grant clarté com se ce fust el temps d'esté .
Pour ses filles li rois envoie , mande a la mestre ques conroie que gentement les apparoit et en la chambre les envoit .
Li rois fist ses filles lever , apareillier et conraer , pour eus moutrer as chevaliers ques doivent avoir a moillierz .
Celes vindrent , les chiés enclins , treciees de fil d'or leur crins ; li bliaut furent d'orcassin , li peliçon desouz hermin .
Toutes nuz piez , eschevelees , en la chambre vindrent les fees .
Li rois vouloit moutrer lor cors as chevaliers qui sont de fors .
Quant eles virent les marchis que a veoir n'orent apris , vergoingne orent , ne fu merveille ; la face leur devint vermeille .
Eles ne sevent qui il sont ; quant les voient , grant vergoingne ont .
Color conmencent a muer et leur pere a regarder .
Eles vindrent tot droit au roi , il les assist dejouste soi .
Mout furent gentes les puceles , en nul païs n'en ot tant beles ; onques Palla ne Dÿana la leur biauté ne sormonta .
Mout sont gentes et avenanz , ne trop petites ne trop granz , d'une grandeur et d'un semblant , rien n'i avoit mesavenant .
Cheveux ont blonz , lons et deugiez , si lor descendent jusqu'as piez , les vis aperz et les fronz blanz , grelle sourcils et avenanz ; les eulz ont vers et amoreux , nus hom ne vit si merveillex ; lons nés traitis et bien seanz , ne sont trop petiz ne trop granz .
Bouches ont droites et roiaux , menues denz blanches , ygaux .
Les autres cors ont assez genz , grelles et cras et avenanz .
Ne fu mie vilains li rois ; de ses filles ne fist defois que n'i parolent li danzel ; pas ne l'em poise , ainz l'en est bel .
Mout parolent cortoisement et ne font pas lonc parlement ; au pere craingnent qu'il n'annuit , car auques passe de la nuit .
Li rois a demandé le vin , l'on l'aporte en coupe d'or fin .
Quant ont beü li chevalier qui sont tuit las de chevalchier , li lit sunt fet si vont dormir et les puceles eulz couvrir ; car traveilliez sunt et pené , mes auques sunt asseüré .
Qui que dormist , Adrastus veille , a soi meïsmes se conseille que ses filles mariera , a ces deus princes les dorra .
Il fu cointes si se porpense , marier les puet sanz despense .
Ne lor veut aillors mariz querre quant ceus a trouvez en sa terre .
D'eus couvoite le mariage , car mout par sont de haut parage .
Par main lievent li soudoier , au temple vont les dex proier .
Quant il issent de la chapele li rois gentement les apele ; n'i ot houme que seul ex trois , il dui i furent et li rois .
« Seingnors , fet il , ce sont mi oir que vous veïstes ci er soir .
A mes filles m'annor dorré dc quele eure que je vorré , et , s'il vous plest , jes vous dorrai ; a vous deus m'annor partirai .
A mon vivant soiez seingnor , je vos otroi toute m'annor ; a mon vivant et a ma vie vous en otroi la seingnorie .
Je sui viex hom , reposer veul ; tant ai traveillié tout m'en deul , et ne pourrai mes chevauchier ne mal sousfrir ne traveillier .
Vous estes jeunes bacheler , si pouez bien mal endurer et mon regne bien justisier que je ai et large et plenier .
Vous qui poez sosfrir travail , prenez mon regne , jel vous bail ; et demenez les granz esfors , et faites les droiz et les tors .
Moi qui sui viex et qui sui fres , lessiez des ore vivre en pes .
Touz mes depors est en rivieres et en forés que j'ai plenieres ; la demenrai ma vie a joie , car je sai bien qu'ele est mes poie .
» Premier li respont Thideüs : « Cest plet , dist il , pas ne refus , que volentiers n'em praingne l'une ; mes , pour ce qu'il n'i ait rancune , mes compainz ellise avant moi ; l'ainznee praingne , je l'otroi .
» Polinicés ainsi l'agree que la graindre li soit donnee , et Thideüs la li otroie , car il de riens ne s'i foloie ; car si com dient li plusor , la menor tiennent a gençor , mes je dirai , que pas ne mente , n'est pas de rien l'autre meins gente .
Li rois mande por ses chasez , pour ses druz et por ses privez .
Ses barons fet li rois mander et ses houmes touz aünner .
Quant il les ot touz asemblez , grant fu la cort et li barnez ; assez y ot dus et contours et demeines et vavasours .
Par leur los donne as chevaliers li rois ses filles a moulliers .
A grant honnor ses filles donne , la vile em bruit toute et resonne .
Pollinicés receü a cele qui a non Argÿa ; tout ensement sont asemblé Thideüs et Deÿphilé .
Plenierement dura la cors que tint li rois , par douze jors , et les noces tout ensement , qu'el ne prannent definement ; pour ses gendres que veut hetier et o ses houmes alïer , les fet durer tant longuement a grant honnor mout hautement .
Le non en vet par les contrees que les puceles sont donnees ; a Thebes en vint la nouvele , a tieux y a qui ne fu bele , que Pollinicés a pris fame , aprés voudra avoir le regne .
Ethïoclés n'en fu pas liez , onc de rien ne fu tant iriez ; mout par het icest mariage , car il y entent son donmage .
Son frere set d'amis tant fort qu'il ne li pourra fere tort , s'il le li fet , qu'il ne s'en venge et sa terre ne li blastenge .
Il a mandé touz ses privez , en un vergier les a joustez ; conseil demande de cel plet que son frere a contre lui fet : car il set bien qu'encontre soi son frere a pris la fille au roi , car par la force a ceus de la avoir cuide l'annor de ça .
Mes neanz est de l'annor rendre , car il s'en leroit ainçois pendre ; ainz se pendroit qu'il la guerpist ne que son frere y aceullist .
Cil li dient : « Dont t'esvertue ; de toutes parz requier aiue ; acorde o toi tes annemis et pren conseil a tes amis .
Ceste vile fai enforcier , les tors et les murs redrecier , - car il n'a tour en ta cité qui ne chiee d'antiquité , - et gardes bien sor toute rien qu'a touz tes houmes soies bien .
Aimes le grant et le menor , que par ice tendras t'ennor .
En ta terre justise maine , de droiture tenir te paine ; et ne lesse pas au plus fort le plus foible mener a tort .
Larges soies a toute gent , n'amasser ja or ne argent .
A tes houmes donne ton or , car souz ciel n'a meillor tresor ; et quant tu n'avras que donner , si vas o eus rire et jouer , promet ce que lores n'avras et donne leur quant tu l'avras .
S'ainsi ne fez , tu as perdu , et nos te verrons confondu .
» Li rois dist : « Ainsi le ferai , ja cest conseil ne guerpirai .
» Mout fu li rois sages et prouz , ses voisins acorde a soi toz .
Il n'a nul si povre voisin que il ne prit de faire fin .
Vers touz prent trives et fiances et contre son frere aliances .
Mesnie ot , nus ne vit meillor a roi ne a empereour .
Tuit sunt noble houme de parage , mil en veïssiez d'un linage ; que de bachelers que d'enfanz , touz li plus viex n'ot que trente anz .
Chascuns couvoite por s'amie pris de faire chevalerie ; maudient trives qui tant durent et dient tuit que mar i furent , quant por dormir et por mengier sont jousté tant bon chevalier .
Li pluseur s'en veulent aler , q'anuiz leur est de tant ester .
Ceus qui s'en vont , Ethïoclés a esperons les suit aprés , que par amour que par proiere , en la cité les torne arriere .
Je qu'en diroie ? Tant les tint que le terme son frere vint .
Quant vint au terme , uit jors ançois sa cort a fet jouster li rois .
Tout priveement se conseille de traïson et de merveille : se son frere a lui repaire et le regne veulle a soi traire , ou a emblé , ou a veüe , ocirra le si conme il jure .
Li franz hom est en l'autre terre , ne savoit mot de ceste guerre , ne se gardoit pas du felon qui pourpensse la traïson .
Quant a son terme se fu pris , si volt aler en son païs ; mout volt a Thebes retorner pour son couvenant demander .
De rien son frere ne mescroit , aler en veut querre son droit .
Des que li termes est passez qu'il deüst estre coronnez , Pollinicés s'en tint a mort et menaça son frere fort .
Ne puet pas rire ne jouer , par nuit dormir ne reposer ; et dist qu'a Thebes s'en ira et son regne chalengera .
Mes Adrastus li a loé , qu'il a en son conseil trové , que ja premerains la n'ira , mes son mesage i trametra , « qui par raison sache parler , le regne querre et demander , et desfier et menacier se ton frere t'en veut boisier .
» Il ne treuve qui veulle aler pour le mesage raconter ; ainz dist chascun que fox fera qui le mesage portera .
Quant Thideüs les voit doter et le mesage refuser , afiche soi que il ira et le mesage portera ; il savra bien blamer celui et demoutrer le droit cestui ; et se il veut le droit noier , il sera prest du chalengier .
Pour l'amour de son compaingnon en metra son cors a bandon dont il avra le cors percié et son escu tout despecié .
Pollinicés en veut du roi toutes voies avoir l'otroi .
Or li est vis que trop demeure , n'atendra mes ne jor ne eure .
De mautalent et de put'ire Thedeüs s'en conmence a rire : « Par Dieu , fet il , se tu la ves , tu n'en retorneras ja mes .
Ton frere est fel si t'ocirra pour le regne qu'avoir vorra .
Mes ci remaing , et je irai , et ton mesage fournirai , car , ce m'est vis , par ton mesage doiz primes savoir son corage que tu t'embates sanz conduit .
Car je li dirai , bien ce cuit , que tu li feras ainz grant guerre que li lesses em pes la terre .
» Pollonicés de la chambre ist , et Thedeüs ne s'atargist ; par les degrez descent a val , la sele met en son cheval , ses armes prent , monte el destrier , a Dieu conmande sa moullier .
Apareilliez est et armez , en son chemin s'en est entrez .
Deÿphilé remest plorant , et il s'en torne chevauchant .
Sa fame pleure , crie et bret pour son seingnor qui la en vet , mes Thideüs de ce n'ot cure , de la cité ist l'embleüre .
Or li aïst Diex et ses droiz , ses vasselages et sa foiz , car ja se puet Ethïoclés , nel verra mes Pollinicés .
Thideüs est ja tant alé qu'il est ja pres de la cité .
Tant chevaucha et jor et nuit a fain , a soif et a dur lit , q'ainz que trespassast la semeine a Thebes vint a quelque paine .
D'un olivier que il trouva prist un raim , o soi l'emporta .
Pour ce porte raim d'olivier que pais li doit senefïer pour aler le regne saisir et pour son mesage fornir .
Entrez s'en est en la cité et le palés a demandé .
Il chevauche par mi la rue , chevaliers treuve ses salue : « Seingnors , dist il , enseingniez moi ou je pourrai trover le roi .
» Uns des chevaliers li respont : « En ce palés la sus a mont ; a un parlement veut aler , mes encor siet a son digner .
Se vous a lui voulez parler , vous n'i avez que demorer .
» Court y ot grant de chevaliers , la vet tot droit li mesagiers .
Chevauchant vet isnelement et se contient seürement .
A la porte vint Thideüs , par la porte s'en monte sus ; l'auberc vestu , l'espee ceinte , entre en la sale qui fu peinte .
Thideüs fu preuz et cortois , a cheval vint devant le dois ; le roi salue et son barnage , puis li reconte son mesage .
Devant le roi s'est arrestez et dist en haut : « Or escoutez ! » Li rois se test et cil parla , rien pour poour ne li cela ; onc ne lessa pour coardie que son mesage tost ne die : « Rois , fet il , je te sui mesages ; bien est droiture que tu saches pour quoi je sui tramis a toi ; jel te dirai , entent a moi .
Puis qu'il mesavint a ton pere , tu feïs acorde a ton frere que tenissiez l'annor par anz , et de ce a pluseurs garanz .
Or m'envoie ton frere a toi et si te mande de par moi que guerpisses ceste cité et si l'en rendes roiauté .
Tu as eü ton an l'annor , or si te mande par amor que li tiengnes sa couvenance si com tu l'en feïs fïance .
Assez tost un an passera , puis a l'autre an te revendra .
Prie toi que li les sa terre , si t'en reva ailleurs conquerre .
Juras le lui , tres bien le sez , sor tes ydres et sor tes dez .
Cest couvenant , tu li juras ; se tu nel tiens , parjur seras .
Pour perdre un an t'erité , ne doiz mentir ta loiauté , et se tu bien la veus mentir , nel voudront pas cil consentir : n'avendroit pas que por seul toi tant barons mentissent lor foi , car tu n'as houme de parage que tes freres n'ait en ostage .
Mes mout par est plus avenant que li tiengnes son couvenant et que tu t'adresces vers lui plus pour ta foi que por l'autrui .
» Ethïoclés pas ne s'argüe , et nepourquant sa color mue ; iriez fu mout en son corage , mes em pes respont au mesage : « Mon frere mant , fet il , par vos : riches hom est , j'en sui joious ; la merci Dieu , onc sis ancestre de sa richesce ne pot estre .
Se li lessoie cest païs , il n'i seroit pas estaïs , car il a la tant granz aferes de cestui ne li seroit gueres .
Mes par vous li mant une rien : lest moi ester , si fera bien .
Estre li puet bel , au seingnor , se je puis ci vivre a anor , car , se je n'avoie honnor ça , je m'en iroie a lui la .
Mon frere est il , lez seroit granz que fusse povre , et il mananz .
La se repost a grant delit , o sa fame gise en son lit ; et ge de ça me contendré a povreté , si com pourré .
Qu'en ameroit si riche fame conme est la seue , en ce regne ? En son païs a grant plenté , ici avroit grant povreté ; sa richesce reprocheroit et toute jour nos maudiroit ; ele tenceroit a mon pere , a mes sereurs et a ma mere .
Honte seroit que sa moulliers nous menast ici ses dangiers .
» Thideüs dist : « Or oi engan ! Mes par ma foi ce n'iert oan que il vous lest ainsi sa terre , ainçois vos en fera grant guerre .
Ce sachiez bien que assez tost verrez venir sus vos grant ost ; voiant voz eulz prendront les proies , et o engins et o charcloies nous acosterons si as murs ja n'en iert nus dedenz seürs .
Pour voir vos di , mout me merveil que n'em prenez autre consseil .
Dont cuidiez vos avoir aiue ? Quant vostre terre iert confondue et tant barons en seront mort , a tart reconnoistras ton tort .
Puis que vendra au grant destroit li rendrez vos trestout son droit ; vous li rendrez toute sa part , mes ce sachiez , lores a tart .
Miex seroit or que sanz donmage ait ton frere son heritage .
» Li rois li dist : « Mout ies loiduiz , de bien parler es assez duiz .
Tes paroles sez bien conduire , mes ja pour rien que saches dire ne voudrai je m'anor guerpir , tant com la puisse jor tenir .
Ne la guerpirai por menace que rois ne dus ne quens me face ! » Thideüs respondi au roi : « Dont te semon je de ta foi , car li termes est trespassez qu'il deüst estre coronnez .
Vers lui te meines malement , a tort est rois qui sa foi ment .
Se ne t'en ves , mal t'en vendra , ja nule riens ne t'en garra q'ainçoiz que cist anz soit passez t'amenrons cinc cenz mile armez .
Se li murs de ceste cité ierent de fer et aceré , n'en remeindra nul en estant se ne li tiens son covenant .
» Ethÿoclés a escouté com li mesages a parlé .
Touz en est plainz de mautalent si li respont mout fierement : « Trop sez estoutement parler , houme laidir et aviler .
Ne vouloit ça rien esploitier qui de toi fist son mesagier .
Or li di dont de moie part que ce qu'il a tres bien le gart .
Je ne veull mes d'ore en avant que il m'apiaut de couvenant , et sache bien de quanque j'ai que ja plain pié ne l'en lerai .
Or si verrons qui m'asaudra ne qui plus de nous i vaudra .
» Thideüs dist : « Mar le parlas , veulles ou non , tu li rendras .
De couvenant li as menti , de la seue part te desfi .
Or fai fere piex et fesoirs et redrecier tes alouers .
A tart seront mes redrecié li viez palis fet ne fichié .
» Thideüs as barons se torne ; n'i a celui qui ne soit morne , car il sevent bien que sanz doute la contree gastera toute ; mes le roi n'osent contredire pour ce quel sevent de grant ire .
« Seingneurs , fet il , entendez moi .
Oÿ avez de vostre roi qui tot plainement se parjure ne pas ne veut estre a droiture .
Pollinicés semont par moi ceus qui del plet li sunt par foi qu'en Gresce tost a lui en viengnent et de la guerre a lui se tiengnent .
Qui guerpira terre por lui , rendra la lui , pleges en sui .
Et n'ait il ja crieme d'avoir , car unne rien puisse savoir : mout a argent et mout a or , souz ciel n'a pas si grant tresor .
A sa mesnie le dourra , ja autre garde n'en fera .
» Onques n'i ot un seul baron qui li deïst ne ho ne non .
Tuit li barons sont d'un acort , le plus cointe ne sonne mot .
Quant il voit qu'il n'i fera al , torne le chief de son cheval .
Ne li rois ne l'a herbergié , ne cil ne prent a lui congié .
Par la sale tuit em parolent et le mesage forment loent .
Pour parler n'eüst rien perdu qui li eüst droit conssentu .
Le mesage s'en vet poingnant et son espié vet brandissant ; ce est signe de guerroier et du païs tout essillier .
Li rois i fet traïson grant , mes ja n'en ira en avant .
Il s'en est levez de la table si apele son connestable , et de ses privez ensement fait apeler celeement si leur dist : « N'estes mes amis , se li mesages s'en vet vis .
» Promis leur a or et argent et conroiz tout a leur talent .
Cil s'en tornent a lor ostax , seles metent a leur chevax .
Cinquante furent chevalier qui vont aprés le mesagier ; ellit en sont li plus legier et li plus fort et li plus fier .
Tout belement et a celé s'en issent fors de la cité par unne soutive poterne qui fu a val devers galerne , les escuz as cox senglement pour chevauchier legierement .
Cinquante furent compaingnon , n'i ot escuier ne garçon .
Chascun des cinquante par soi par hardement valoit un roi .
Il s'adrescent par autre voie , mes Thideüs gueres n'esploie .
Son cheval crient por l'ahenage , li lor sont fier et de grant rage .
A tart avra aïdement , se sa prouesce nel desfent ; loing li sont ore si ami et trop prochain si anemi .
Li traïtor quel vont sivant a l'encontre li sunt devant , au chief du bois sont embuchié et sor les hantes apuié .
La li sont alez a l'encontre ou il soloit avoir un montre , qui les houmes por deviner souloit ocirre et afoler .
Ce fu un pas qui mout fu griés , meint houme y ont perdu les chiés .
Par sonz la nuit en cel sentier s'embuchierent li chevalier .
Veulle ou ne veulle Thideüs , venir l'estuet a cel pertus ; a cel pertuis venir l'estuet car par aillors passer ne puet .
Cil ont pourpris le pas devant , et Thideüs vint chevauchant .
Li soleuz ert ja esconssez et li jourz ert touz avesprez .
La lune lieve si fist cler , et cil esploite de l'aler .
Sus leur aguet est embatus , mes nes a pas aperceuz jusques lor armes ot fremir et leur escuz voit resplendir .
Souz son escu garde a senestre , aperçut les , n'i vousist estre ; mes neporquant en son courage reprent en soi grant vasselage .
Auques de loing les aperçoit , car la lune mout cler luisoit .
Il set tres bien qu'il est traïz , mes ne s'en est pas esbahiz ; prouesce a grant et hardement si parole hardiement .
Arestez s'est en mi la lande , parole a eus si leur demande : « Quiex genz estes qui ci guetiez , qui en cest bois vous embuchiez ? Larrons estes ou male gent , si com je cuit , mon escïent .
Mes pour neant vous reponnez , car touz sui seux , bien le veez ; n'ai compaingnon ne bon ne mal que mes armes et mon cheval .
Se vous voulez a moi jouster , vous n'i avez que demourer .
Trestouz seulz ici senglement tendré a vous tornoiement .
» Cil ne li ont un mot sonné , mes garni sont et acesmé .
Saillent de leur embuchement si le requierent asprement .
Escrié l'ont et envaï , de toutes parz sont aati .
Il le cuiderent sempres prendre , mes il fu bien prest de desfendre ; mout se desfent bien de trestouz , conme vassaux hardiz et prouz .
Thideüs mout bien se desfent et les rassaut mout fierement .
Premier l'assaut Jachonïus , qui leur mestre fu et leur dus , mes Damedieu l'a desfendu qu'il ne l'a pas aconsseü .
Tuit i lancent espessement et l'asaillent mout fierement .
Estour li donnent grant et fort , poour i puet avoir de mort .
S'espee tret que li donna Oëneüs quant l'adouba .
Ne la retient fer ne acier , ainz si bonne n'ot chevalier ; Galanz le fevre la forja et Volcanus la tresgita ; trois deesses ot au tremper et trois fees ot au faer .
Faee estoit en tel maniere que ja rien vivant qu'il en fiere , pour que sanc en face voler , qu'il ne muire sanz afoler .
Ja pour nul coup ne ploiera ne ja rooull n'i aerdra , ne ja nus hom n'en ert navrez qui de la plaie soit sannez .
Feru en a le chevalier , et tout fendu jusqu'au braier , qui premerains a lui lança .
As autres dist : « Traiez vous la , car m'espee trenche mout fort ! je vous desfi trestouz de mort .
Par lui avrai aïdement , car j'en ferrai mout durement .
» Li traïteur sunt irascu du chevalier qu'il ont perdu .
Mout se painent de lui vengier , ez vos l'estour grant et plenier .
Il l'ont feru par tel vertu que du cheval l'ont abatu , puis li dient : « Vos estes jus , or iert vengiez Jaconïus .
- Seingnors , dist Thideüs , ne dites ; bien m'en devroie raler quites .
Mesages ne devroit por voir ne mal oïr ne mal avoir .
» Li traïteur de ce n'ont cure , ainz l'asaillent par grant ardure ; et cil se desfent des barons , preuz et hardiz conme lÿons , mes il seus se vet si lassant , et cil le vont trop empressant .
Jouste soi voit un haut rochier qui mout ert bons a guerroier ; monte s'en sus , lor eulz voiant , et cil li viennent au devant .
La roche est fort et desfensable , jadis fu nis a un deable ; Pyns y estut au tens antif , qui meint franc houme fist chetif .
Cil li viennent de grant randon si l'asaillent tout environ et li lancent esmouluz darz , mout li grievent de toutes parz .
Escrient lui « mar la garra ne en roche ne ça ne la .
» Mes an la roche a bien garant , ne crient rien fors que de devant .
Mout leur avint fiere aventure , a lui fu bonne et a eulz dure .
Amont ot une pierre bise qui sor les autres fu assise , mes a si petit se tenoit que par un pou qu'el ne cheoit .
Thideüs voit la pierre grant desor les autres en pendant .
De grant vertu l'empaint a val , fremir en fet tout le costal .
Qui ele en sa voie aconçut pouez savoir que mort reçut ! Aconsuit en barons de pris , je ne sai pas ou nuef ou dis .
Cil ne li feront hui mes presse ne nule riens dont il s'iresse ! Du miex estoient du païs , de dus , de contes , de marchis .
De trestouz ices diz barons pouez ici oïr les nons : danz Thereüs i fu , li prouz , et Salcon , le plus biau de touz , et Chanelaux , qui fu de Frise , et Drÿanz a la barbe grise , et Dorylas , uns granz meschins , et Pallas , qui fu ses cousins , et Pledimus , li mareschax , et uns qui ot non Godeschax , et Flegeon de Valparfonde , qui fu filz au roy Pharamonde , et Lichabas de Valflourie ; de ces dis fu cele mourie .
Tout escacha cele tempeste , jambes et piez et braz et teste ; si les a la pierre feruz , mors les a touz et confondus .
Li autres vont desconfortant et vont entr'ax chascun disant : « Deables est cil voirement qui nes o pierres se desfent .
» Quant il les vit ainsi trembler , si les conmença a guaber : « Ceste fievre , mon escïent , vous est prise de hardement .
Se de cest mal guerir volez , un seul petitet m'atendez : ceste espee vous en garra , car reliques mout fors y a .
» A terre saut isnelement , ses envaïst mout fierement .
Cui il consuit , par mi le fent , ne ja de mort n'avra garant .
Il saut a mont et puis a val , en guise de preuz , de vassal ; de toutes parz les abat mors , ainsint abesse leur esfors .
Com il se resforcent et painent , par leur force a mont le ramainent ; il le cuidoient a mont prendre , mes il se set bien d'eus desfendre , et nepourquant gueres nes doute , ainçois les hurte a val et boute .
Mout grant bataille lor rendoit pour la roche qui fort estoit .
Thideüs est en mout fort lieu , ne crient enging , ne fer , ne feu , ne mes devant seul a l'entree , ce leur desfent bien a s'espee .
Cil qui premiers y enterra mout chierement le comperra .
Onc ne fu porte si vendue , ne par portier si desfendue .
Par l'entree qui fu faitice en la fort pierre tailleïce l'asaillent trestuit a un front , et qui ainz ainz montent a mont .
Mes Thideüs fort se desfent ; cui il consuit , par mi le fent .
Coux donne merveillex et granz , onc nel donna meillor Rollans .
Des premerains a tant ocis que o les mors abat les vis , car les mors , qui d'a mont rabatent , encontre val les vis abatent .
Cil qui iluec chiet ne relieve , toutes hontes iluec achieve .
Li leur se vont afebloiant ; mout volentiers s'en tornissant , ne fust Galeran de Cypont , qui de par le roi les semont ; mal torneront en lor païs , s'il nel rendent ou mort ou pris .
« Mauvese gent , que porron dire , quant nos demandera no sire que avons fet du mesagier qui le laidi a son mengier , devant nous le clama parjure ? N'i a celui peser n'en dure .
Mauvese gent , que li dirons ? Et devant lui conment irons ? Car ce sera nostre vergoingne se n'achevons ceste besoingne .
Grant honte ert quant par un escu soient tant chevalier vaincu .
Pour les meillors de son empire nous cuida hui li rois ellire .
» A icest mot tornent arriere , ja li rendront bataille fiere , car ensemble de toutes parz li ont lanciez esmoluz darz .
Ses hauberz fausse et ses escuz , car d'eur en autre fu fenduz .
Mout pert de sanc , la color mue , mes neporquant mout s'esvertue .
Desfent soi o le branc d'acier dont a ocis meint chevalier .
Mout se desfent de grant vigor , car il ne treuve a eus amor ; forment se painent cil du prendre , et il encontre eulz de desfendre .
Ocis i est li connestables et un sien niés , Morgan de Nables .
Puis que il virent ces deus mors , petiz fu puis le leur esfors .
Il s'en conmencent a fouir , et leur chevaux touz a guerpir , quant Galeran li preuz les tint , qui malement puis en avint .
Touz les apele par leur nons : « Estez , fet il , filz a barons ! Franc chevalier , mesnie a roi , pour quoi fuiez a tel desroi ? Ou sont les granz chevaleries dont vous vantez a voz amies ? Ou sont , seingnors , les granz colees dont vos vantez a cheminees ? Et li orgueullz et les menaces que vous soulez faire en ces places ? Venuz estes a la destresce , or verrons nos vostre proesce .
Estez , fet il , tornez arriere ! Membre vos de la geste fiere , des estours et des vasselages , que touz jourz fist vostre linages qui , pour poour de perdre vie , ne voult onc faire couardie .
Vengiez nos freres , voz amis , que cist vassaux vous a ocis .
Se vous ne m'en volez faillir , jel ferai ja d'a mont saillir ; male voie li estuet prendre , se il a nous ne se veut rendre .
Qui onques jor ama le roi , or i parra , ça viengne a moi .
» Que par craime que par vergoingne , retorné sont a lor besoingne .
Galeran vet avant ses guie , si en jure le braz s'amie que s'il ore vis s'en estort , tendra se mes toz jors a mort .
Avant les autres tient sa route , mes Thideüs petit le doute : ceuvre se bien et tret l'espee , Thideüs l'atent a l'entree .
Je qu'en diroie ? Entr'eus deus se donnerent cox merveillex .
Galeran feri Thideüs a mont u hiaume de desus , de s'espee tel coup li donne que Thideüs tout s'en estonne ; mes le coup en eschapa hors si ne l'aconsuit pas el cors .
Thideüs sot ferir d'espee , Galeran donna tel colee que le trenchant de l'alumele li embat tout en la cervele .
Son coup estort , cil chiet a terre , de lui est mes fins de la guerre .
Des autres mes ne sai que dire , car livré sunt tuit a martire .
Mout volentiers s'en tornissant se il faire le pouïssant , mes Thideüs leur est si prés ques fet morir touz desconfés .
Onques de cele compaingnie n'i ot qui em portast la vie , ne mes c'un seul qu'il mist par foi que tout ice contast leur roi .
Puis est montez u cheval sor qui bien valoit un besant d'or .
Sa voie aqueult par la montaingne , mes mout est foible , car mout saigne .
Li franz hom est navrez a mort et n'a qui ses armes li port .
Mout chevauchoit a grant dolor , ne pot chevauchier a greingnor .
Nonpourquant tant a chevalchié le grant chemin et le charchié par la contree que miex sot , en Gresce vint si com mex pot .
Tout droit en Grece a Arges vint , onques ainçois regne ne tint .
Li rois estoit en son palés , o ses barons tenoit ses ples .
U palés est entrez tox vains , assez parut qu'il ne fu sains .
Faussez fu le hauberc sasfrez , et il par mi le cors navrez .
L'auberc du dos fut touz derouz et le bliaut sanglanz desouz .
Talevaz semble ses escuz , car d'eur en autre fu fenduz ; il fu l'autrier en mout grant pris , or est venuz a petit pris .
N'i trouvissiez d'entier un dour , ne l'ot pas coarz en estour .
Thideüs vint devant le roi , si com je di , a tel conroi .
A touz leur dist : « Armez vos tost ! Li rois face banir son ost et semoingne ses chevaliers , car navrez est li mesagiers .
» Li rois le vit si saut em piez , savoir pouez mout fu iriez .
Entre ses braz errant l'a pris , sanglanz en fu son mantel gris .
Tout souavet et belement le descendi el pavement .
Il meïsmes l'auberc li tret et as plaies demande entret .
Sor le piz ot une grant plaie ; quant il la vit , mout s'en esmaie .
Quant il vit le coup de la lance , de sa vie n'ot pas fïance .
Il demande qui ce li fist , et Thideüs tantost li dist .
Sa fame eschevelee et pale vint acorant par mi la sale .
Par mi la sale , eschevelee , acort conme fame desvee .
Pollinicés plore mout fort , n'est nule rien qui le confort .
Par un petit de deul n'enrage quant il voit navré son mesage .
Li rois fist mander un Hermine qui mout savoit de medecine .
Tant i pena et soir et main qu'au chief d'un mois le rendi sain .
De ceus de Thebes vous doi dire quel deul mainent et quel martire .
Li mes descent devant le roi , que Thideüs ot mis par foi .
Devant le roi s'est arrestez et dist lui que mout mar fu nez .
« Tu as fete tel traïson dont tu avras tel guerredon que tu seras desheritez et hors de cest regne gitez .
Je sui venuz de ton mesage , mes tu y as mout grant donmage ; ja nel verras mes restoré pour trestout l'or de cest resné .
Touz as perduz tes chevaliers , touz les a mors li mesagiers .
Onques fors moi nul n'en estort , ce poise moi qu'il ne m'a mort .
Souz la roche Pyn le deable les puez trover sanz nule fable .
Mauvés roi , pour coi le feïstes ? Itel vassal pour quoi traïstes ? Ja ne t'en loira repentir , miex t'en venist le jor foïr que tu feïsses tel outrage , car nus ne doit traïr mesage , ne nus ne doit celui mesfere qui pour mesage veult retrere ; seür vet et seür repaire , quel qu'il soit , fel ou debonaire .
Mes je sai tel le mesagier qu'il t'en fera le droit gagier et de ton cors le vendra prendre , que ja ne t'em pourras desfendre ; ou de ton cors le comperras que ja par houme n'en garras .
Il nos vendra certes destruire si nos fera de biau feu luire si que le chief te fera cuire , se Diex ne seusfre qu'il ainz muire .
Ha ! Thideüs , com tu es ber ! Com sez granz cox de branc doner ! Mout a ton cors bonne vertu , mout par doiz bien porter escu .
Se tu ne viens a Thebes tost et ne l'assailles a grant ost , ja tu ne praingnes bone fin ne dieu ne voies Appolin .
» Li rois s'enbrunche et esprent d'ire si le conmande tost ocirre .
Quant cil s'oï a mort jugier , par ire tret le branc d'acier .
Desfublez s'est devant le roi , l'espee dresce contre soi .
Puis a parlé par tel mesure conme cil qui de soi n'ot cure : « Mout me sembleroit granz viltez que fusse par vous afolez , quant tiex vassal me lessa vivre qui ne me voult onques ocirre : ce est li bons quens Thideüs qui vint a toi parler ça sus .
Je ne morrai ja par t'espee , car la moie m'est plus privee .
» La pointe a mont , le pont as piez , par mi le cors s'est tresperciez .
Tresperciez s'est par mi le cors , li fers em pert d'autre part hors .
Il s'est feruz de tel aïr onques un plaint n'en pot issir .
Li sanz en saut a tel desroi que tout ensanglanta le roi et les barons qu'iluecques sont , que leur bliauz sanglanz en ont .
Vont s'en , si content ces noveles , qui ne leur sont bones ne beles .
Quant la parole est espandue , tuit em parolent par la rue .
Puis qu'en la rue fu portee , ne pot pas estre puis celee .
Par la cité mainent tel deul n'a si felon houme soz cuel , nes s'il eüst le cuer si dur conme est la pierre de cel mur , qui ne plorast de la doulor et du pleur que cil font des lor .
Par ces rues ces dames corent , pour leur amis crient et plorent ; pour leur enfanz plorent les meres , les sereurs plorent por les freres ; lor amis plaingnent les puceles , dont ont oÿ froides nouveles ; leur chevex tirent et enrachent , par pou de deul vives n'enragent .
Se la cité fust lors assise ou alumee ou toute esprise , ne cuit que plus em plorissant ne greingnor deul en feïssant .
Li chevalier et li bourjois et li vilain et li courtois de traïson le roi blastengent , dient n'est droiz que bien l'em praignent .
Trestuit ensemble vont au roi , demandent li par grant esfroi que il a fait de leur amis , ou les querront , en quel païs .
Li rois leur enseingne le val ou gisoient mort li vassal , et cil i vont o grant doulor et o grant criz et o grant plor .
Granz sont les torbes qui la vont et grant le deul que il i font .
Onc n'en remest un en la vile , plus en i vet de trois cenz mile .
Quant il orent assez ploré et pour leur amis garmenté , enterrent les , car contre mort , ce savez bien , n'a nul resort .
Li rois de Thebes grant deul ot de ce qu'ot fet , car ore sot que la guerre estoit conmencie par coi sa terre ert essillie .
Ou ot amis , por eus envoie et du siege bien se conroie .
Cil devin treuvent en lor sors que Grieu chevauchent a esfors .
Et il chevauchent voirement , Adrastus a mandé sa gent .
Qui de lui tient ne fié ne terre , ne qui de lui veut rien conquerre , pour rien ne lessent ne ne muent qu'a cest besoing ne li aiüent .
De par les terres qui sont larges fet ajouster granz olz et larges .
Par terre viennent et o barges et s'assemblerent tuit a Arges .
Granz est la genz qu'il y aüne , ainz ne veïstes greingnor une .
Onc ne fu mes tele aünnee fors la Cesar et la Pompee , n'en l'ost de Troye dont l'en conte nen ot tant prince ne tant conte .
Li dus i fu d'Anphigermye et Licannors d'Athenomye et li aufages de Vinceines .
Fors seulement le dus d'Ateines , n'i a baron qui la ne viengne qui d'Adrastus chasement tiengne .
D'Archade i vint Parthonopex et amena trente mil Grex ; onques plus bele creature en cest siecle ne fist Nature .
Ypomedon i vint aprés , qui parent fu le roi mout prés ; une compaingne o lui ameine qui ne fu povre ne vilaine .
Capaneüx i vint , li granz , qui fu du linage as jaianz ; cil amena mout grant mesnie , de guerre mout bien enseingnie .
Thideüs mande en Calidoine que tuit i viengnent sanz essoine .
Pollinicés ot en sa terre mil chevaliers qui font sa guerre ; li plusor furent si ostage qu'il ot semons par son mesage ; et tiex y a qui l'en fet tort , Ethïoclés heent de mort ; pour haïne de seingnorage ont cil guerpi leur heritage .
Quant furent tuit josté ensemble , granz fu li olz si com moi semble .
Une jornee toute entiere dura li olz seur la riviere .
Amphïaras manda li rois , un arcevesque mout cortois .
Cil estoit mestre de lor loy , du ciel savoit tout le secroi .
Il prent respons et giete sors , revivre fet les houmes mors ; de touz oisiaux sot le latin , souz ciel n'avoit meillor devin .
Li rois li prie qu'il li die que ert de l'ost , ne li celt mie .
Amphïaras forment soupire , embruncha soi , ne volt plus dire .
Mes li rois forment le conjure que voir li die de l'angure .
« Sire , fet il , jel vous dirai , de riens ne vos en mentirai .
Cestes genz que vous ci veez , se vous a Thebes les menez , se je onc rien d'argure soi , mout en retornera ça poi .
Je meïsmes , se tu m'i meinnes , ne vivrai mie trois semeinnes ; que ja nus hom ne m'ocirra , mes la terre me sorbira .
Sorbira moi et mon cheval jusqu'el parfont abisme a val .
» Canpaneüs sailli em piez et parole conme hom iriez : « Sire , dist il , ne doiz pas croire quanque oz dire a cest provoire , car de tout ce qui est a estre ne te set rien dire cist prestre .
Mes coarz est , tel rien velt faindre par quoi cist oz puisse remaindre .
Com leroies desheriter et de son regne fors giter Pollinicés , qui a ta fille et que son frere a tort essille ? Des que serons la a nostre ost , assaudron les , prendron les tost .
Granz honnors t'iert , se les puez prendre et a ton gendre s'ennor rendre .
Chevauche toi , ne croi en sort , car a ton jour vendra ta mort .
Ja nus devins ne t'en garra , ne ja ainçois ne t'avendra .
» Cele parole tuit otroient et l'arcevesque pas ne croient .
Li rois fet corner ses buisines et ses tabours et ses troÿnnes .
Li bannier vont criant par l'ost que tuit s'en issent et mout tost .
Es praieries souz la vile s'esmerent bien a trois cenz mile .
Droit a Thebes pranent lor voie , les destroiz passent de Nemoie et le regne Lygurge al roi ou il durent morir de soi .
En cel termine que l'ost mut tarda un mois c'onques ne plut ne la terre n'i reçut pluie , forment essart et mout essuie .
Sechent cil ru et ces fontaines qui devant ierent d'eves plaines .
D'une jornee toute entiere en l'ost ne devant ne derriere ne treuvent Greu n'a mont n'a val que il boivent , ne leur cheval .
Mout estoient destroit li Grieu , souvent reclamoient lor deu qu'il leur tramete pluie en terre , car il ne sevent eve ou querre .
Mout les angoisse d'une part le chaut , de l'autre soif les art .
Destrier , roncin et palefroi ierent si angoisseux de soi , et li pluseur de ceus a pié par pou n'estoient estanchié .
Li Griex nel porent plus sosfrir , touz les i couvenist morir , quant conseil pristrent li princier que la forest feront cerchier et la contree d'environ , savoir se ja trouveroit on de nule part ou onques fust riviere ou l'ost s'aresteüst .
Ce trouverent en leur secroi qu'il ne leront por nul desroi , ne pour paine ne por destroit , com loinz que la riviere soit , qu'il ne cerchent par la contree tant qu'il avront eve trovee .
Quant il orent cest conseil pris , a la voie se resont mis .
Thideüs chevauchoit premiers qui des Griex iert gonfanoniers .
Devant en vet o sa compaingne jouste le pié d'une montaingne ; en un val entre merveillex , mout parfont et mout perilleux ; de deus parz est li bois enclos de granz forés et de granz bos .
Capaneüs le suit , li quans , o lui quatre mile des soens ; devant en vont querre riviere , et toute l'ost les suit arriere .
Tant chevauchierent soir et main Grieu tuit ensemble bois et plain , onques n'i ot regne tiree tres que ce vint a relevee .
Li soleux iert auques bien bas et li Grieu mout durement las .
Mout chevauchoient a grant paine quant aventure les amaine a un vergier qui mout ert gent ; car onc espice ne pyment , arbre qu'en puist penser ne dire , de cel vergier ne fu a dire .
Mout par fu bien enclos li jarz de murs espés de toutes parz , mes que devant ot a l'entree unne porte mout bien ouvree ; la porte fu toute d'yvoire entailliee d'euvre trifoire .
En la porte ot merveilleuse euvre , la volte qui la porte ceuvre est toute fete d'orpiment ; mil marz et plus valoit d'argent .
Des que li Grieu sunt la venu , vont avant , n'i ont frain tenu .
Gardent a val par mi le jart soz un lorier de l'une part , si voient unne damoisele qui mout estoit gentilz et bele .
Un enfant tint entre ses braz qui li faisoit mout granz solaz .
Cil estoit filz Ligurge au roi , pour compaingnie l'ot o soi .
La damoisele fu mout gente , cors ot bien fet , chiere rovente , eulz vers rianz , bouche petite ; mout l'avoit bien Nature ellite , qu'il n'estouvoit en nule terre plus bele rien trover ne querre .
Iluec estoit desouz l'ombraill , ele et le filz a l'amiraill ; l'enfant tenoit en son escors , si li tendoit des blanches flors .
Arriere garde , voit les rens , par pou que el ne pert le senz .
Grant poor ot si fuit avant , entre ses braz tient son enfant .
Grant poor a si tient sa voie , son enfant prent , forment s'esfroie , quant Thideüs avant s'eslesse , sus le col du cheval s'abesse , par son bliaut la prist devant , puis li a dit tout en riant : « Damoisele , vous estes prise .
Dites moi par vostre franchise , chevalier soumes mout destroit , se savïez en nul endroit en cest païs n'avant n'arriere ou peüssons trover riviere ? Pour Deu vos pri , ma doce amie , rendez a ceste gent la vie .
Aiez pitié de nous et cure , destroit soumes outre mesure .
Sachiez pour voir cinc jors ot ier que ne burent nostre destrier .
De Gresce venons don nos soumes , mes tuit li plusor de nos houmes sont si destroit et sunt si las que venuz sunt du trot au pas .
» La damoisele fu courtoise ; quant l'ot oï , forment l'em poise .
Ele respondi au princier : « Biau sire , celer nel vos quier , tant par est touz cist païs sez ; n'i a fontainne ne marés qui tout ne soit arz et sechiez .
Par nos orgueux , par nos pechiez , nos tramet Dieu du ciel a terre mout grant haïne et mout grant guerre .
Mes neporquant , c'est granz donmages se vous et cist vostres barnages n'avez aparmain reconfort .
Ne fust cist enfes que je port , je vos menasse a unne evete qui mout est clere et saine et nete ; c'est la riviere de Langie qui vos rendroit sempres la vie .
Ne l'os guerpir , ne sui tant ose , mes tant me semblez franche chose ne lerai pas , ou muire ou vive , que ne vous maing jusqu'a la rive .
Jusques la vous ferai conduit , qui qu'il soit bel ne qui qu'anuit .
» A terre assiet l'enfant petit , d'erbe et de flors li fet son lit .
Du vergier conme ele ainz pot , u chemin entre que bien sot et dist as genz : « Venez arriere , si vous mouterrai la riviere .
» Quant fu issue de cel parc quatre traitiees a un arc , l'eve leur moutre que savoit .
Quant Thideüs li prex la voit , mout fu joianz ; corant et tost un mesage envoie en l'ost et fet crier en quatre senz , par les eschieles , par les renz , « ja mar avront mes hui pesance , viengnent a l'eve sans doutance ; qui ore a soif a l'iaue voise ! » Lors oïssiez estrange noise : tuit demenoient grant leece , car mout estoient en tristrece .
Cil a cheval corent premier , ne tiennent voie ne sentier ; nes puet tenir ne bois ne ploie que par trestout ne facent voie ; devant s'en poingnent a elés , cil a pié les suivent aprés .
A l'eve vont a grant esploit , com chascun puet en son endroit , et des qu'il parvirent la rive , ne les tenist nus hons qui vive : ne quierent gué n'a val n'a mont , ainz se fierent u plus parfont .
Lors veïssiez chevaux estanz emplir leur ventres et lor flanz ; tant boivent pour la soif ques art que pour l'eve le cuer lor part .
Lors reveïssiez ceux a pié qui tuit vestu et tuit chaucié saillent en l'eve jusqu'as cox .
N'i remest nul , sages ne fox , qui vestuz en l'eve ne saille , car il criement qu'ele lor faille .
Qu'en diroie ? Tel presse font cil qui viennent et cil qui vont , tout em perdi l'eve son cors si court arriere , a rebors .
Adrastus , li sires des Griex , et l'arcevesque Amphïarex o les princes et o les dus s'estoient tret de l'ost en sus , quant Thideüs li prex lor maine cele qui ne fu pas vilainne , qui s'iert por elz tant traveillie qu'el leur avoit rendu la vie .
Adrastus ne fu pas vilains si la salue premerains : « Bele , fet il , conme avez non ? Je vous merci et mi baron .
Je vos merci mout hautement , mestier as eü a ma gent .
Fet nous avez mout bel servise , mout estoit nostre gent aquise .
Mes unne rien pouez savoir , en moi pouez fïance avoir .
» Cele respont conme afaitie : « Sire , je sui unne essillie .
Isiphile m'apele l'on ; par pechié et par traïson fui hors de mon païs gitee , de Lennos , l'ille , ou je fui nee .
Unne merveille avint el regne , onc tel ne vit houme ne fame , car les dames par lor outrage pourparlerent une grant rage .
Par merveilleuse traïson ocist chascune son baron ; qui baron n'ot , s'ocist son frere , filz ou neveu , cosin ou pere .
De la vile iert mes peres rois , ma mere ert morte un poi einçois ; encor n'avoit mie d'espouse , et j'estoie petite touse .
Ne me plot pas en mon corage que ge feïsse tel outrage , por rien que me seüssent dire , que mon pere vousisse ocirre .
Par nuit , quant autre siecle dort , furent tuit cil du regne mort .
Quant chascune ot ocis le soen , pouez savoir mout li fu boen .
O les coutiax que eles tindrent droit au palés mon pere en vindrent ; par les fenestres de la sale monterent sus en une eschale ; o les coutiax qui sont trenchant mon pere ocistrent en dormant .
Grant poour oi , nes voil atendre , bien sai s'il me poïssent prendre , de cenz vies n'em portasse unne , tornai m'en fuiant a la lune .
Onc ne finé cinc jourz entiers que par chemins que par sentiers .
A cest seingnor m'en sui venue , a grant honnor m'a receüe ; de cest païs est rois et sire , ne sai s'onques l'oïstes dire .
Un seul filz a de sa moullier , et je le gart si l'ai mout chier .
J'ai a garder le filz le roi et je le gart si com je doi , onc plus gent ne forma Nature .
» Or oiez grant mesaventure que li avint en mout pou d'eure .
Endementres qu'ele demeure vint un serpant de male part , issi du bois si vint el jart .
Par les narilles giete hors et feu et flambe de son cors .
N'aconsuit rien que trestot n'arde .
L'enfant trouva tot seul sanz garde ; siffle si met hors l'aguillon qu'ele avoit lonc conme un baston , si point l'enfant par mi le ventre que le venim u cors li entre .
A val s'en torne et l'enfant let qui mout s'angoisse et forment bret .
Par l'erbe forment se detort , le cuer li part , ez le vos mort .
Cele qui ert loinz du vergié oï les criz si prent congié .
Isnelement vint cele part , ne pot chaloir , car trop vint tart .
El vint corant tot droit soz l'arbre , l'enfant trova plus froit que marbre .
Il estoit mort , ja avoit pose .
« Diex , fait ele , com male chose ! Qu'a mes enfes qui s'est pasmiz ? » A mont le dresce sor son piz , plus le baise de trente foiz , ne li vaut rien , car toz est froiz .
Ses mains par tot le cors li maine quant n'i senti fun ne alaine .
Desus le cors deus foiz se pame ; quant el revint , forment se blame : « Diex , fet ele , com mar fui nee ! A com grant honte sui livree ! Pour qu'eschapai de Lenne vive quant or morrai conme chetive ? Ce sai ge que morir m'estuet , nule riens guerir ne m'en puet .
Mout sui livree a grant essil , car j'ai le roi tolu son fil .
La moie mort par ert tant dure , onc ne fu mort de sa mesure .
A chevaux serai desmembree ou en un feu arse et brulee .
Mes se je muir , n'iert pas a tort des que mon damoisel ai mort .
Par moi a il perdu la vie quant jel lessai sanz compaingnie .
Lasse , dist el , pour quoi le fis ? Que penssoie quant ci l'assis ? » L'enfant redresce contre mont , les eulz li baise et puis le front .
« Enfes , petite creature , clere face , tendre feture , tant fusses genz et avenanz se peüsses avoir vinz anz ! Quant li rois savra ce donmage , grant merveille est s'il ne s'enrage .
» La damoisele plus ne dist , ist du vergier , l'enfant guerpist , et vint conme fame enragiee iluec ou l'ost avoit lessiee .
Le roi quiert tant qu'ele le voit , as piez li chiet , cil la reçoit , demande lui : « Qu'avez , amie ? - Rois , fet ele , je sui trahie .
En cest jarding ici desus ert ci remés Archemorus , mon damoisel , le filz le roi ; trouvé l'ai mort , ce poise moi .
Ne sui tant ose ne hardie que je neïs le roi le die .
Il m'ocirroit , jel sai de fi , quant je l'avroie seul guerpi .
La roïne par est tant fiere , des qu'el verra son filz em biere que plus amoit que nule rien , ocirra moi , ce sai tres bien .
» La damoisele atant se tot , et Thideüs qui l'escoutot tel pitié ot en son courage par un petit de deul n'enrage .
« Sire , fet il , a moi entent .
Pour toi et pour la teue gent li est venuz cist grant donmage .
Bien est que tu et ton barnage raiés pour lui travail et paine .
Pren la pucele , au roi la maine , nous irons tuit ensemble o toi .
Mien escïent , si com je croi , ja li rois n'iert tant fel ne fiers , se tu pour lé pardon li quiers , ne la roïne n'iert tant fiere que il bien n'oient ta proiere .
» Adrastus cest conseil otroie , sa gent semont si tient sa voie ; et cil de l'ost s'esmuevent tuit ; lors oïssiez estrange bruit ! En la cité en vont tot droit , ou Ligurges li rois estoit .
De hors les murs une traitie s'est toute l'ost el plain logie .
Adrastus let de hors sa gent , en la cité vint erraument ; o lui meine princes et dus , desi qu'a quatre et neant plus .
Ligurges est lores montez , ensemble o lui de ses privez .
Contre Adrastus aler voloit , garde a la porte , entrer le voit .
Il point vers lui , mout fu joiox .
« Sire , fet il , bien veingniez vous ! Mout sui gueriz et retenuz quant vos estes a moi venus .
De remuer est or neanz , ainz vos herbergerons leanz .
Mandez vos dus et vos contors et voz demaines vavasors ; ceanz praingnent herbergerie tant que la vile soit emplie .
Li autres facent la hors prendre herbergerie et lor tres tendre .
» Adrastus l'ot , mout l'en mercie , de lui servir mout s'umilie .
« Sire , fet il , ci a gent don quant vos me metez a bandon vers moi et vers la moie gent vostre cité tout em present .
Mes or vos pri et vos semoing , s'onques eüstes de moi soing , s'onques m'eüstes de rien chier , donnez moi un don que vos quier ; et d'une rien certein soiez , se vous icest don m'otroiez , forment vos en mercierai et mout bon gré vos en savrai .
» Ligurges s'embruncha vers terre .
« N'en quier ja , fet il , conseil querre , ne mes que tant en metez hors mon filz , ma fame et mon cors .
» Ja montoient sus el palés quant uns mes i vint a elés qui le roi nonce cest perill que mort avoit trouvé son fil .
Quant li rois sot que ce fu voirs , coulor mua si devint noirs .
De ce qu'il ot , si s'esbahi que par un pou qu'il ne chaï .
« Ha ! las , fet il , com sui iriez ! Ja mes nul jor ne serai liez soit a present ou soit a loinz , tant que j'avrai mort a mes poinz cele qui m'a toloit mon fil qui resembloit la flor d'avril .
» La roïnne s'estoit levee , dormi avoit la relevee .
Bien ert vestue estroit a cors , isnelement s'en issi hors .
Pour la noise qu'ot en la sale , descouloree fu et pale .
Quant la nouvele parentent , paumee chiet el pavement .
Paumee fu , mout se demeine ; lors fu toute la sale plaine de ceux qui a la noise corent .
Quant la nouvele oient , si plorent .
Li rois Lygurges fu mout sages pour ce qu'iluec ert li barnages .
Ne pot muer ne s'en confort , si conmande qu'en li aport son filz qui ert mort el vergier .
Lors i corent cil chevalier , le filz le roi ont aporté , de lui font deul desmesuré .
Quant li rois vit son fil em biere , « He ! Diex , fet il , par quel maniere est mors mon filz qu'amoie tant ? N'avrai mes joie en mon vivant .
» De l'autre part fu la roïnne qui pas ne cesse ne ne fine et se debat forment et crie ; mout sembloit bien fame marrie ! « He ! petit enfes , tendre bouche , pour vos au cuer grant deul me toche .
Mout est mes cuers de fort nature , bien sai de fi que trop sui dure , quant devant moi voi tel donmage , que ne me prent forsen ou rage .
» Lors s'escrie forment et bret , li rois de sus le cors la tret .
Entre les mains le roi se pasme , mes il la chose mout et blasme : « Dame , fet il , tort en avez qui deul fetes et bien savez que pour plorer ne por deul fere nel pouez pas de mort retrere .
» La roïne pas ne s'acoise , ainz se doulose et fet grant noise .
A grant doulor et a granz criz fu li enfes enseveliz ; encousu l'ont en un chier poile qui aportez fu de Cesaile .
Un sarqueull font de marbre querre , dedenz ont mis le cors en terre .
Desus le cors au damoisel firent un merveillex tombel ; onques sanz or ne sanz argent ne vit nus hom , ce cuit , plus gent .
Des qu'en terre fu mis le cors , ne fu mie li deulz si fors .
Li rois de Gresce fu cortois , ne volt pas estre en lonc sospois .
Un sien privé a lui apele , tost envoie pour la pucele ; et cil s'en vet si li en maine la ou la sale ert toute plaine .
Adrastus et tout son barnage pour lui vouloient fere houmage .
Que vos diroie ? Tant ont fet , que par proiere que par plet , que tout li pardonna son sire son mautalent et sa grant ire .
La roïnne lez le roi sist , oïr pouez qu'ele li dist : « Seingnors , fet ele , entendez moi , un serement faz seur ma foi .
Tant com sera li serpanz vis par qui , fait ele , fu ocis mon filz dont j'ai au cuer grant ire plus que ne sai penser ne dire , n'iert pardonnez cist mautalenz ; mes or prouvez vos hardemenz .
Armez vous , seingnor chevalier , et si faites le bois cerchier ; ja ne faudra nel truist aucuns , de l'ocirre se paint chascuns .
Qui m'en aportera le chié , je l'en dourrai mout riche fié .
Mil chevaliers touz de ma terre li baillerai , s'en li fet guerre .
» Li Grieu cest covenant otroient , as ostiex vont si s'en conroient .
Em petit d'eure en veïssiez dis mile armez des plus proisiez .
Adrastus mande ses archiers qui sevent traire d'arz maniers .
Le bois aceingnent de touz senz , quatre lives dura li rens .
De toutes pars le vont aceindre , du bois le veulent hors empeindre ; et dient tuit saillir l'estuet , ou se ce non morir i puet .
Parthonopiex pas ne s'arma , sor un corant destrier monta .
Aprés les autres vint poingnant , arc ot mout bon et bien traiant ; saietes ot toutes d'acier , bien esmoulues por trenchier .
De la terre d'Archade ert sire , pour verité vos poons dire nus hom miex trere ne savoit , car de s'enfance apris l'avoit .
Bien ont li Grieu assis le bos , le serpant ont dedenz enclos .
Sor unne roche en un pendant le serpant treuvent dis serjant ; de la grandeur de lui s'esmaient et nepourquant tuit dis i traient .
Li uns traient carriax aguz , li autres traient darz molus .
La pel a dure et deputaire , n'em pueent pas du cors sanc trere .
Mes quant il voit que l'en l'asaut , herice soi et dresce en haut ; mout se corrouce et rent escume , de la chaleur le bois alume .
Venim leur lance en mi le vis , cinc en trebuche mors des dis .
Li autre cinc fuiant s'en vont , par tout le bois grant noise font .
Lors oïssiez le bois tentir , la gent de toutes parz venir ; a l'envahir traient et huent , lancent i darz et pierres ruent .
La pel est dure si resort , nel porent pas navrer a mort .
Parthonopiex i vint li prox , premier s'eslesse devant touz .
U cors le fiert , mout bien l'avise la ou l'espaule se devise .
Unne saiete li envoie , le cuer li perce et tout le foie ; par derriere la saiete ist , sachiez que grant plaie li fist .
Le serpant muert , forment s'angoisse , tout environ le bois defroisse .
Tuit a un fes chascun s'eslesse , la veïssiez estrange presse .
Tuit ensemble fierent manois ; Parthenopiex parla , li rois : « Seingnors , fet il , droiz est et biens que du serpent le chief soit miens .
» Il a tret hors le branc tout nu , voiant touz , part le chief du bu .
Lever le fait sus un soumier , si se metent au repairier .
En la cité vint la nouvele , de tiex en y ot qui fu bele .
La roïnne mout se conforte , vint encontre jusqu'a la porte .
Parthonopiex a pié descent , « Dame , fet il , le chief vos rent .
» Ele respont : « Or sui haitiee quant du serpant m'avez vengiee .
Bien devez estre mes amis , le fié avrez que vos promis .
» Par un sien gant l'en fist present si que le virent mil et cent .
Le chief ruent en mi la place , lever le font sus une estache .
Tuit l'esgardent grant et petit , chascuns jure qu'ainz tel ne vit .
Pour la grant joie de la teste firent li Grieu le jor grant feste .
Adont veïssiez les pluseurs apareilliez de faire jeux .
En un pré qui est granz et larges fist s'ost conduire li rois d'Arges , puis le conmande en sus atrere pour les geuz esgarder et fere .
Li plus seingnor et li plus mestre firent le jeu de la palestre .
Ce est uns jeux , ce dit l'estoire , dont cil qui vaint a mout grant gloire .
Or vous dirai des joueours quele est la painne et li labours .
Quant en la place sunt venu , si se despoullent trestuit nu ; n'i remeint nule creature chauce , souler ne vesteüre ; d'uile font bien lor cors enoindre , puis si se vont ensemble joindre ; luitent a force et a pooir , chascuns se garde de cheoir .
Li quiex que puet son per aquerre tant que cheoir le fet a terre , cil a le los et la coronne , et grant louier le roi li donne .
Ou par enging ou par savoir couvient iluec victoire avoir ; qui bien ne s'i guete et afaite , cil a tost male perte faite ; car ses compainz souz soi le met ou soit par force ou par jambet .
Quant icist jeux fu trestouz fez , un Grieu s'est en la place trez qui leur aporte une plomee qui merveilles fu esgardee .
Un espan ot de lé entour et si avoit d'espés un dour ; perciee estoit enz u mileu , car ainsi couvenoit au jeu : par icel lieu qu'el fu perciee unne corde fu fort laciee .
Qui la ploumee veut giter , en mi le champ l'estuet ester ; cele corde prent en son poing pour la ploumee giter loing .
La ploumee contre mont lieve qui mout li poise et mout li grieve ; ou li soit bel ou li soit grief , trois tours la torne entor son chief .
Forment redoutent itel jeu , hom foibles n'i a point de leu .
Si conme Estace le raconte , qui de cel jeu son per sormonte amenez est devant le roi ; chevaux et armes et conroi li fait li rois sempres doner et de lorier bien coronner .
Ainz que li geux fust bien finez , fu bien li vespres aclinez , et quant ices jeus finez ont , Adrastus ses barons semont et fait crier par toute l'ost : qui a cheval , si ceure tost , envoit poreuc , venir le face , si verra l'en en mi la place .
Cil qui pourra vaincre le cors , ainçois que soit passez li jours , avra deus bons chevaux de pris et deus mantiaux ou vers ou gris .
Lors veïssiez en la praële tant bon cheval venir sanz sele .
Tuit li plus riche et li meillor font amener u champ les lor ; chascun fesoit venir le soen pour ce qu'en voie le plus boen .
Li escuier lors les pormainent , de bien apareillier se painent , trestrent les queues contremont , les crins du col et ceus d'a mont .
Chascuns des siens bien apareille de son pooir a grant merveille .
Bien en y a soissante et trois , touz les a fet nombrer li rois .
Touz ceus en meine Thideüs au chief du bois iluec desus ; unne louee y a de plaingne toute sanz val et sanz montaingne .
Onques nus d'eus n'i arestut desi qu'au bois dont le cors mut ; iluec se sont aresteü , mes ne sont pas tesant ne mu ! Lez le bochet tout voirement se sont jousté serreement .
Cil qui le cours a denoumé « Mouvez ! mouvez ! a escrié .
Esploitiez ! fet il , alez tost ! Qui ainz pourra venir en l'ost , si soit touz fiz d'avoir le don .
» Atant meuvent a esperon , par grant vertu porpranent terre , car chascun veut le don aquerre .
Mes as pluseurs ne vaut neant , li plus isnel s'en vont devant .
En cele route en avoit deus fors et legiers et merveilleus ; les autres passent en pou d'eure , n'i a un seul qui a eus queure .
Amphïaras en est li uns , granz est et larges et toz bruns .
Isniaux estoit a grant merveille , cil qui sus est trop le traveille .
Les esperons sentir li fet , et li chevaux li court a het ; la resne lasche sor le col et pour itant s'en tint por fol .
Trop l'angoisse , trop le demeine , pour ce si li failli l'alainne , et s'il la regne li tenist , tout premerain au cors venist .
Li autres estoit bien aates , piez ot coupez et jambes plates ; le col ot cort , le chief bien fet , en lui n'avoit nes point de let .
De deus cenz livres iert ses pris , Parthenopiex l'avoit conquis cel an devant , en unne guerre que Persant firent en sa terre ; touz estoit noirs fors un des piez ; cil qui sus sist iert vezïez : deus courgies tient en sa main , forment le serre et tient le frain ; des esperons nel volt touchier devant qu'il dut l'ost aprochier .
De vers destre le brun costoie sel fait aler la droite voie .
Quant il vindrent bien pres de l'ost , le bon cheval lesse aler tost ; les esperons li hurte as flanz , li bruns remest qui ert estanz .
Plus que ne giete uns ars maniers , vint li noirs en l'ost toz premiers .
Lors fu la noise sempres granz des chevaliers et des serjanz ; le bon cheval esgarder vont , environ lui grant presse font .
Lors apela li rois les Griex les dons tramet Parthonopex .
Parthonopiex que cortois fist , les chevaux et les armes prist si donna tout a l'escuier , puis en fist sempres chevalier .
Armes li donne et bon conroi et bon destrier et palefroi ; richement et bien le conroie , a ses loges puis l'en envoie .
Atant sunt departi cil jeu , tuit vont as herberges li Grieu .
Se ne venist si tost la nuit , encore i fust grant le deduit .
Cinc jourz entiers roondement orent li Grieu sejornement ; mout estoient en l'ost haitié cil a cheval et cil a pié , quant un mes vint corant au roi qui li nunce par grant desroi : « Adrastus , gentilz rois et larges , pour quoi demeures , por quoi targes ? Cil de Thebes sunt hors issu , bien sont soissante mile escu .
Vers toi chevauchent a grant ire pour les passages contredire .
» Quant li rois la nouvele oÿ , forment li plot si s'esjoï ; bien set , se c'est verté qu'il dit , cil de Thebes sunt desconfit .
Par toute l'ost le fet savoir ; lors veïssiez l'ost esmovoir ; ces buisinnes , cil grelles sonnent , et ces valees en resonnent ; unne louee tout de front durent li renc qui devant sont .
Des puis qu'il entrent en lor guerre , a martire metent lor terre , car puis que entre la gent fiere en la terre qui est pleniere , par le païs s'espandent tuit , vitaille prannent et conduit , ardent les bours , les proies prannent , houmes ocient et desmembrent .
Mes qui que proit ne qui que garde , Thideüs fet devant l'angarde .
Li essilliez Pollinicés le cheval point et broche aprés .
Puis si ont un haut pui monté et si ont un val avalé .
Aprés treuvent un pont soutif dont ne se pueent fere eschif ; d'une grant pierre y ot portal ; mes onques hom ne vit ital , car uns enfes de quatorse anz la desfendist de mil joianz .
Passer voudrent et passissant , quant uns deables vint devant .
Astarot ot non li deables , d'Enfer iert mestre connestables ; en lieu de vielle se figure , devant lor vient grant aleüre .
Par sa menace l'ost destorbe ; grant ot le nes conme une corbe , les braz si granz conme granz tres , les mains conme entree de nes .
Cui ele fiert de cele main , ja mes ne mengera de pain .
Vient aus barons si les menace : « Fuiez , fet el , de ceste place ! Traiez vous sus , estez arriere ! Si gardez que je ne vos fiere ! Veez com sont plain cil grant val tant i gisent noble vassal .
Ne vous en sai dire l'esmee , plus en gist d'une charretee ! Qui par ici voudra passer morir l'estuet ou deviner .
» Thideüs respondi premiers : « Vielle , ja sui ge chevaliers , plus sai de mes armes porter que je ne sai d'adevinner .
Sire compainz , car devinez , se vos d'angure rien savez .
En maint mal pas ai ge esté , onc ne fui mes si esfraé .
Cist deable que vous veez nous a trestouz enfantosmez .
» La vielle dist : « Or entendez et que ce est si devinnez ; encor vous fera touz iriez ! Qui primes vet a quatre piez , et puis a deus , le tierz aprés ? Devine , ou de la mort es prés .
- Vielle , tu faces male fin ! Quel miex m'en ert se jel devin ? - Se devines , si m'ocirras et puis après si passeras .
- Vielle , mout es de la mort pres , jel te dirai , ne vivras mes .
Quant hom est viex , vet a bastons ; quant est petiz , a genoullons ; quant est en aé de quinze anz , sor deus piez vet , lores est granz .
» La vielle l'ot si s'est paumee , devant les barons chiet crevee .
Cil passent si tiennent lor voie , mes hui ne leur chaut qui les voie .
Par desus lui vont li cheval , rient et gabent li vassal .
Unne jornee toute entiere chevauchierent par la riviere et descendirent en cel val , souz un chastel pristrent ostal .
Li chastiaux sist en la montaingne , la tour est grant et souveraingne .
Ethïoclés l'i ot fermé , seingneur l'en ont tuit reclamé .
U chastel ot mil chevaliers , li rois les avoit forment chiers ; mestres en iert Meleagés qui fu parent le roi mout pres .
U baille estoient li borjois ; li chastiax estoit nués et frois , de l'une part sist en pendant ; Pollinicés i vint errant ; o lui fu li rois Adrastus , Ypomedon et Thideüs .
Cil dedenz les virent venir , nel voudrent pas o elz ceullir .
Le pont tornent o les chaaines ; leur genz furent toutes certeines pour desfendre , s'est qui assaille ; les murs porprenent a bataille .
Pollinicés dist en riant : « Di va ! fet il , venez avant ! Dites , qui est ceste meson ? Qui est li sires , conme a non ? » Premiers parla Melÿagés qui fu cousin Ethïoclés : « Sire , fet il , que voulez vos ? De nostre seingneur et de nous vous respondrai em pes sanz ire ; Ethïoclés , il est mes sire .
Valflors a non iceste honnors , et cist chastiaux a non Monflors , et je ai non Melÿagés si sui cousins Ethïoclés .
De Monflor m'a fet connestable , verté vous di sanz nule fable .
Or me dites , nel me celez , qui vous estes et ou alez , car mout avez bele compaingne , bien ont porprise la montaingne .
Assez y voi biaux chevaliers et biaux chevax et biax destriers , escuz a or bien painz a flors et enseingnes de mil colors et verz hiaumes et biax hauberz , hantes roides a trenchanz fers Mes je le tieng a grant folie que vous entrez en Valflourie .
Se pourprenez avant les bois , ja y avra de vous tiex trois dont li arçon seront soutif , li cheval remeindront baïf .
» Lors respondi Pollinicés : « Se tu as non Meleagés , bien me dois rendre la meson quant je te ravrai dit mon non , car nos soumes cosin germain , que je sui filz de ta tantain .
Edyppus ot a non mes peres ; Ethïoclés , il est mes freres .
Il a son an tenu sa terre , aler s'en doit aillors conquerre .
Je veull ravoir mon an l'annor , si me devez rendre Monflor .
Se la me rens em pes sanz guerre , je te dourrai iceste terre .
Seingnor te ferai de Monflor , ausi n'as tu gueres d'ennor .
Se tu nel veus par amors rendre et je te puis par force prendre , par touz les diex que nos creon et par la loy que nos tenon , ja n'i avra garde parage ne amitié ne cousinage que ne vous pende toz as portes as laz coranz et as roortes .
- Sire , ce dit Meleagés , se le faites , n'em porré mes .
G'irai a ces barons parler , savoir , enquerre et demander se nous devons rendre Monflor et vous reconnoistre a seingnor .
» Sus el palés arriere torne , tuit li barons s'esturent morne .
« Seingnors , fet il , quel la ferons ? Cist est droiz hoirs , bien le savons .
De l'annor est autresi pres par droit conme est Ethïoclés .
Il a son an eü la terre , aler s'en doit aillors conquerre .
Cist vient son an tenir l'annor , et si vous prie par amour que sanz grant force et sanz destresce li rendez ceste forteresce .
Ce est de son droit natural ; rendons la lui , je n'en sai al .
» Hegés parla , de Vaxpleniers , qui se dreça des rens premiers : « Melÿagés , mout ies vilains , n'ies pas de hardement certeins .
Malement veus ta foi mentir , et ton seingnor a tort traïr , qui te veus rendre a un vassal et lessier nostre natural .
» Lors li respont Meleagés : « Vassal , fet il , nel dites mes .
Ce sui ge prest a afichier touz adoubez sor mon destrier vers le vostre cors seulement que vous dites fax jugement .
Tenir devons icest menor a nostre naturel seingnor .
S'il entre em pes en ceste terre , ne l'en devons ja faire guerre .
Ce li jurerent tuit li per , et je i fui au pourparler ; vous li jurastes as premiers avec les autres chevaliers , si li mentez la vostre foi conme traïtres , que jel voi .
Se de ce vous volez desfendre , alez en tost voz armes prendre , et je me combatré por moi , pour mon seignor et por ma foi ; se je puis vostre cors conquerre qui li voulez tolir sa terre , si li doit on rendre Monflor et lui reconnoistre a seingnor .
» La cort s'estut morne et secroie , nus nel nie , nus ne l'otroie , ne nul nel tolt ne nul nel donne ne cil vers lui ne s'abandonne .
Un chevalier de Bonivent em parla mout resnablement : « Seingnors , fet il , entendés moi Nous soumes tuit houme le roi ; vers lui soumes en serement , et jel jurai premierement .
Ne m'en voil mie parjurer n'a autre houme sa tor livrer .
Or aut cist princes a son frere , a lui parolt et a sa mere .
Q'il i lessent son an l'annor , nous li rendron sempres Monflor .
Se il remeint en cest païs , ja n'i ert puis nus estaïs ; lors li rendrons a mout grant joie , nostre desfensse iert puis mout poie .
Ainçois ne l'en rendrons nos mie , car ce sembleroit coardie .
» Tuit s'escrierent par la tour cest conseil tiennent a meillor .
Li barons s'en viennent as estres et si font ouvrir les fenestres .
Par les fenestres de la tour giterent hors leur chiés au jor .
Premier parla Meleagés si apela Pollinicés : « Sire , fet il , entendez moi .
Cist baron sunt houme lor roi ; ne veulent faire de Monflor chose qui leur tort a hontor , ne ne veulent mon conseil croire ne vostre cors ceanz recoivre .
Se vous voulez , je remaindré , et se voulez , je m'en iré .
» Dist Archelor : « Sire vassal , se Diex m'aïst , ne puet estre al .
Ja vos piez ceanz ne metrez ne par force n'i enterrez .
Ceanz a grant chevalerie des riches houmes de Sulie , et si avons assez vitaille , n'avons poor qu'ele nos faille .
S'i seïez quatorse mois , n'en mengerïon nos tardois .
Assez avons bon vin et cler , ne nous pouez de rien grever .
Remuez vous de ceste place , petit prisons vostre menace .
» Pollinicés fu souz un arbre si descendi desor un marbre .
O lui fu li rois Adrastus , Ypomedon et Thideüs .
« Seingneur , fet il , veez quel tor ! Ne crient assaut de nul seingnor .
La tour ne doute pas perriere ne nul enging que l'en i fiere .
Tiex chevaliers a en Monflor qui bien sevent tenir honnor .
Conseilliez moi que j'en ferai et conment je m'en contendrai .
Lessons Monflor , alons avant ! Au vif deable le conmant ! - En moie foi , dist Thideüs , malement conquerron nos plus ! Mout avez dit que droit coart , que mal bricon et que musart ; et si vous doit on bien blamer , car folement savez parler .
Ne devez pas lessier Monflor qui est el chief de vostre honnor jusqu'en aiez les murs fondus et les piliers touz abatuz .
Mar conquerron nos l'autre terre ou nos trouveron l'autre guerre , se ne prenons ceste busnache ainçois qu'Ethïoclés le sache .
» Dist Adrastus li gentilz rois : « Thideüs , mout par es courtois .
Miex doiz coronne porter d'or que rois Nabugodonozor .
Or sachent bien cil de Monflor qu'el chastel leur ferai poor .
Je leur ferai a feu grejois ardoir les mesons as borjois , les fors murs fendre et despecier , l'orgoill des barons abessier .
» Ne vos en quier plus aloingnier , Pollinicés monte el destrier .
Li banier vont criant par l'ost que il se herbergent tantost .
Lors veïssiez tant ostiex prendre , tant riches tres as barons tendre .
Li tref pourprannent ces montaingnes et environ toutes ces plaingnes .
Le tref au duc de Calydoine tent son seneschal Cassidoine .
Devant la porte du donjon tendent au roi son paveillon ; touz fu de pailles de coulors , tailliez a bestes et a flors .
Bien i sont peintes les estoires , les vielles gestes , les memoires et les justises et les ples , les jugemenz et les forfés , et les montaingnes et li val et les quaroles et li bal , les puceles et leur ami et les dames et leur mari , les larges prez et les rivieres et les bestes de mil manieres , les ostoirs et les espreviers et les roncins et les destriers , les vielz houmes et les chanus et les chauz et les cheveluz , les granz bois et les granz forez , les embuchemenz , les aguez , les cembiaux et les envaïes que danzel font por lor amies , et les chastiaux et les citez , les forteresces , les fertez .
De trestoutes les creatures sont el tref paintes les natures .
Et l'aigle d'or est a neel qui est assis sus le ponmel , c'onques nus hom n'oï parler de tant bel oysel , de tant cler , n'onques nen ot rois Salemons itel aigle en ses paveillons ; tant y ot pierres naturaux , tant calcidoines , tant esmax , tanz escharboucles cler ardanz , tantes jagonces reluisanz , des que soleill et vent la touche , feu ardant giete par la bouche .
Environ ot cent tres et plus qui sunt a contes et a dus qui leur roi servent par amor , et chascuns tient de lui s'annor .
Devant la porte vint li rois et li barnages des Grejois ; lor armes prannent environ , assaillir vont tuit li baron .
Tant que l'assaut ont conmencié , meint dart y ont tret et lancié .
Lancent et traient par orgeull , nus n'i ose descouvrir l'eull .
Pollinicés assaut derriere , compaingnie ot hardie et fiere ; bien sunt vint mile damoisel , preuz et hardiz et assez bel .
Cil assaillent proeusement desi qu'as murs conmunement ; chascun i fiert a granz picois , mes il n'i pueent fere trois .
Cil se desfendent fort du mur qui pas n'estoient asseür .
Thideüs fu en la montaingne , mout ot grant gent fiere et grifaingne des chevaliers de Calidoine qui bien assaillent sanz essoine .
Il ot trois cenz arbalestiers et plus de quatre mile archiers ; traient saietes et carriaux as entailles et as carniaux .
Atant s'acostent au murel li bacheler , li jouvencel , que Thideüs ot adoubez et denouvelement armez .
Trenchanz cisiaux ont et fors piz , mes li mur sunt de marbre bis , qu'il n'em pueent point esgruner ; n'il n'i pueent pas converser , car cil leur gietent granz carriax , li besoinz les en fait isniaux ; d'a mont leur donnent de granz cox et de pierres et de quaillox .
Ypomedon fu en un val , en l'ost n'avoit meillor vassal , et ot cinquante chevaliers , preuz et hardiz et bons guerriers .
Jusqu'as terraux les envaïssent , et en meins liex les murs foiblissent ; set cenz quaillouz en ont fonduz qu'il ont des piliers abatuz .
S'auques les i leüst ester , ja feïssent le mur verser , mes cil dedenz les aperçoivent qui les ocient et deçoivent .
Eve boullant gietent espars , trente barons leur y ont ars .
Thideüs fait les engins fere et le mairien du bois atrere , si leur fet fere deus perrieres fors et gitanz et bien manieres .
Ainz que venist a l'avesprer , sont toutes prestes de giter .
Une tor ot desus la porte , mout ert bele , mes n'est pas forte ; giter i font les deus perrieres caillouz cornuz et grosses pierres .
Les panz en ont frez et rompuz et les piliers a val fonduz .
Dedenz avoit dis chevaliers , ce m'est avis , et vint archiers , qui tuit furent mort et tué et contre val acraventé .
Grant deul en ont cil de Monflor , forment regretent lor seingnor .
Bien les assaillent li roial qui sont leur anemi mortal .
Lancié leur ont le feu grejois , ardent les mesons as borjois ; n'i remeint voulte ne celier , sale perrinne ne moutier .
La flambe entre par les fenestres , cil s'en fuient qui sont as estres .
Grant chaleur ot el mestre estage , n'i a baron de tel courage qui ne fremisse de poour ; forment maudient lor seingnor quant il ne leur vient aïdier , car il le set des avantier .
En la tour cornent la menee , mout par est lor gent esfraee .
Li rois les fait bien aprochier , les eschieles as murs drecier .
Cil dedenz ne se veulent rendre , forment se painent du desfendre ; lancent espiez set cenz et plus que il ne puissent monter sus .
Li feux remeint quant vint le soir , qu'il virent l'air obcur et noir .
Roial cornerent la retraite , mout ont bele jornee faite .
As herberges est leur tornee , mout furent liez de la vespree .
Devant le mestre tref roial la descendirent li vassal .
Devant la tente au roi de Grece ot quatre contes de Venece ; a unne part traient lor roi , « Sire , font il , ja par desroi , ne par traire ne par lancier , ne pourrez cest chastel baillier .
Mes nos soumes sage de guerre , si savons bien chastel conquerre .
Se vous creez nostre courage , nous soumes ja voisex et sage , que demein vous rendron Monflor et touz ceus qui sont en la tor .
» Li rois leur dist : « Et vous conmant ? Mout vous dourrai or et argent , a bandon vous met mon tresor , tout mon argent et tot mon or .
Se me pouez le chastel rendre et les chevaliers dedenz prendre , je vous otroi ma druerie et vous dourrai plus menantie que nesun cuer ne puet penser ne bouche d'oume deviser .
- Sire , font il , or vous sousfrez si vous dirons que vos ferez .
Bailliez a dant Pollinicés cinc cenz chevaliers et ne mes .
Cil s'embucheront a la lune el val souz cele roche brune .
Quant li barons seront es vax , si descendront de leur chevax ; desouz les oliviers foilluz s'apoieront seur lor escuz , et tendront iluec li vassal chascun par le frain son cheval .
En terre fichent lor espiez , demein les fera Diex touz liez .
Mil chevaliers bons par nature , sages de senz et de mesure , ceus baillerez a Thidea ; droit vers Thebes les conduira .
A deus granz lives de Monflor la descendront en Valcolor ; es ombres souz les oliviers embuchera ses chevaliers .
Au point du jour tot par igal istront du bois , sordront du val .
Devers Thebes par mi les plaignes , vendront rengiees les compaingnes ; o eulz avront porté mil cors qu'il sonneront par granz esfors .
Lors cuideront cil de Monflor que tuit icil soient des lor .
Poignant vienent vers cex dehors , les gonfanons aient destors .
Droit a cest ost prendront a poindre et nous demanderont a joindre .
Vous les verrez vers vos venir , semblant lor faites de fouïr ; mout tost montez sor voz chevax o la force de voz vassaux , et fuiez a desconfiture par mi ces chans grant aleüre .
Ci lesseroiz les tres tendus , li chevaliers o les escuz derrier facent l'arriere garde , n'i muevent ja trossel ne farde .
Ci lesserez les chevaux cras , l'or et l'argent et les bons dras , tentes et tres de mil manieres toutes seules par les jonchieres , et granz avoirs de meinte guise .
Cil du chastel par couvoitise saudront au plein , prendront la proie que il verront par ceste herboie .
La povre gent et les garçons verrez venir aus paveillons , et li chevalier du chastel vous ensivront o leur cembel ; bien vos enchasseront as plains .
Pollinicés ne soit vilains , sa baate ait souz un lorier .
Quant seront hors li chevalier , droit au chastel viengne poingnant ; par ceste porte ça devant se mete sempres en Monflor , es bretesches et en la tour .
Tout le chastel trovera voit , si leur fera mout grant anui qui pour couvoitise d'avoir avront guerpi seul lor manoir .
Nous ne soumes mie devin , cil ait o soi un cor de pin ; quatre foiz le sonne en la tor quant il sera dedenz Monflor .
Quant nos orrons le cor soner , sempres ferons l'ost arrester et nous atornerons a joindre , vers ceus dedenz prendron le poindre .
Cil se tendront a escharni quant se verront ainsi traï , et se torneront au desfendre , ne se voudront pas lessier prendre .
Tante hante verrez bessier et tante enseingne desploier , tant fort escu fraindre et percier , tant gentilz houme trebuchier .
La verrez tante hante fraite et tante bonne espee traite .
Thideüs criera s'enseingne , poingnant venra par la montaingne .
Cil dedenz nel poront sousfrir , le champ leur estouvra guerpir ; fuiant vendront vers lor chastel , mes dehors tendront lor cembel .
- Par Dieu , dist Adrastus li rois , ne parlez pas conme bourjois .
Noble houme estes de parage , mout avez dit grant vasselage .
Tout ainsi , fet il , le ferons , ja cest conseil ne changerons .
» Pollinicés mut tot premiers , o lui ses cinc cenz chevaliers .
Cil s'embuschierent en la breulle , en la ramee souz la feulle , et Thideüs en Valcoulour souz les arbres , a la froidor ; mil chevaliers ot touz par nombre , li olivier leur firent ombre .
Li chevalier en sont alé si conme il l'orent devisé , pourpensent soi que il feront et conment il se contendront .
Ypomedon fist l'eschargaite , onques nule ne fu miex faite ; voiseux est de chevalerie , de hardement et d'estoutie .
Conmencier voult cest vasselage qui torner li dut a donmage .
Unne fraite ot desouz la tour ou li assauz fu fez le jour , que si chevalier esfondrerent quant cil dedenz les eschauderent .
Touz seux s'en vint desoz Monflor , la guete corne en la tour .
Il est descenduz du destrier si est montez seur le terrier ; sempres s'est en la frete mis ; il passast outre , ce m'est vis , quant uns des serjanz du chastel le feri si a un carrel par mi l'escu le fist passer ; onc le hauberc nel pot tenser qu'il nel ferist par mi le cors si que li sanz en raie hors .
Ypomedon se sent bleciez , tiex n'en set mot qu'en ert iriez ; il est descenduz du terrier si rest montez sor son destrier .
Celeement vint a sa gent , sor l'erbe vert a pié descent ; le sanc li saut aval l'escu , si houme l'ont aperceü .
Cent s'em pasment de la dolor , et mil em plorent de tendror .
Le sanc li raie por le chaut , il trenche un pan de son bliaut si en bende desus la plaie pour retenir le sanc qui raie .
Quant fu estanchiez li sainiers : « Ha ! Dex , fet il , com sui legiers ! Ceste plaie ne pris un gant .
» Touz premiers monte en l'auferrant pour ses houmes reconforter qu'il a veüz pour lui pasmer .
Mout se paine de chevauchier , mat sunt et las de trop veillier .
Ypomedon est mout voiseux , de sa plaie mout angoissex ; mes l'ost vouloit forment garder , de toutes parz sa gent sauver .
Bien a les olz avironnees , cerche les mons et les valees ; em plusors liex fait establie des chevaliers d'Alemandie ; tuit sunt natural de sa terre , mout sage et mout apris de guerre .
Un chevalier y ot mout sage , riches estoit , de grant parage , niez a un conte de Venice , seneschauz iert au roi de Grice .
Touz seux s'en vint desoz Monflor si a gardé dedenz la tour .
Vit Achelor a la fenestre , jouste un pilier de vers senestre .
« Di va ! fet , il , entent a moi de par Ethïoclés le roi qui m'a tramis ci conme espie ; mes je ne sai comnent te die pour quoi je suis tramis a toi ; jel te dirai , entent a moi .
» Cil vient au mur a une part , et cil dehors li dist par art : « Di va ! fet il , n'aies poour , demein , ainçois prime de jor verrez Ethïoclés venir .
Mil chevaliers pres de ferir , de touz les meillors de s'annor , vous aconduira a Monflor .
Se vous veez Grejois foïr quant il verront le roi venir , si les suivez hardiement , car il sont mout mauvese gent .
» Et cil respont : « Si ferons nous , mar amenerent ost sor nos ! Se nous poons par nostre poingne parfaire bien ceste besoigne , li rois nous en savra bon gré , touz jors mes serons si privé .
» Dist Archelor : « Fui toi de ci , que ne t'aient de l'ost choisi .
En cele tour m'en monterai , a mes compaingnons le dirai que li gentilz roi de nature nous secourra tout a droiture .
» Achelor s'en monte en la tour , et cil s'en vet a son seingnor .
Li niez au conte de Venice en est venuz au roi de Grice ; el tref li dist a unne part conment il a parlé par art .
Adrastus , li rois de nature , sages de senz et de mesure , o ses privez houmes conseille si leur conte ceste merveille , conment cil avoit esploitié ; cil s'en rient , mout en sont lié .
Au matin , a l'aube du jour , les guetes cornent en la tor .
Li soleux lieve par matin , li rousignolz s'escrie el pin .
Quant li soleux fu resbaudiz , Thideüs ist du bois floriz .
Thideüs ist de la ramee , l'auberc vestu , ceinte l'espee , l'iaume lacié , l'escu au col , ne sembla pas vilain ne fol .
Toute droite porte sa lance , mout par ot bele connoissance ; uns esperons avoit es piez , a fin or , mout bien esmailliez ; bien li sistrent si garnement , bon cheval ot et bel et gent ; plus tost porprent pui et montaingne c'autre cheval ne cort par plaingne ; pour deus larges lives noer ne l'esteüst esperonner , ja pour deus lives n'iert estanz ne ja n'en avra poil suanz .
Tel chevalier sist en la sele qui mout aime guerre novele .
Un poindre fist par un costal , tout en a fait fremir le val ; il se retint en mi la plaingne si regarda vers sa compaingne ; bien les vit a esploit venir et aprés lui du bois issir ; trestout le cuer l'en rit de joie , leur demorance est mes hui poie .
Il ont monté un pui hauçor , cil les choisissent de Monflor ; l'un a l'autre le moutre au doi , car bien cuident veoir le roi .
En terre fichierent lor lances , mout orent beles connoissances qui es lances furent laciees , au vent sont totes desploiees , des plus riches poiles de Frise , a mont ventelent a la bise .
Cinc cent grelles cornent ensemble , tote em bondist la terre et tremble .
Thideüs a val un pendant droit a l'ost vient esperonant .
L'ost de Grece fremist et bruit , les genz a pié s'en issent tuit .
Adrastus monte o ses barons , si guerpissent lor paveillons ; fuiant s'en va par mi la plaingne , li rois chaele sa compaingne .
Tuit s'en issent cil de Monflor que n'i remest nisun des lor ; la gent a pié et les garçons corent tout droit as paveillons .
Tuit li chevalier del chastel s'en issent hors o lor cembel ; bien enchascent le roi a plain , Pollinicés lasche le frain .
Par mi le plain fet un ellés si chevalier poingnent aprés ; poingnant vet sa chevalerie par la pree qui fu florie .
Onc n'i trouverent nes portier , portier firent d'un chevalier .
Quant il furent dedenz entré , aprés eulz ont le pont levé , de tant furent il plus seür ; de toutes parz montent el mur .
Le cor de pin corne en la tour , cil se regardent de Monflour ; lors se tindrent a engingnié , un petit ont les Griex laschié .
Lors s'aresta li rois de Grice si dist au conte de Venice : « Franc chevalier , ne fuiez mes , car trop vos tiennent por mauvés .
Or verrons ja au torner tost qui sera le plus preuz de l'ost et qui se savra miex aidier de decouper , de detrenchier .
» Atant ont conmencié l'estor si vont joindre a cex de Monflor .
La veïssiez hantes bessier et tanz gonfanons desploier , escuz croissir , hantes fausser , lances brisier , tronçons voler , tant riche coup ferir d'espee , tante teste de bu sevree ; tant gentilz houme d'autre terre qui erent venuz pour conquerre veïssiez morir en la pree ou la bataille fu joustee .
Mout sont hardi cil de Monflor , bien se desfendent en l'estor : l'une moitié , ce m'est avis , y a des leur que mors que pris .
Thideüs vet criant s'enseingne , poingnant en vet par mi la plaingne ; un chevalier vet si ferir , l'escu li fet fraindre et partir , l'auberc fausser et desmaillier , mort le trebuche du destrier .
Par les regnes prent l'auferrant , la mellee depart atant .
Ez vous touz cex de Monflor pris , ne mes que ceux qui sont ocis .
Li rois de Grece ist de l'estour , apoingnant vint droit a Monflor , en sa main unne espee nue ; quant la bataille fu vaincue , contre lui vint Pollinicés a un perron iluecques pres .
Li gentilz houme de Sydoine et li barons de Quassidoyne et tuit li conte de Venice en sont venuz au roi de Grice .
Pollinicés dist en riant : « Franc chevalier , venez avant .
» Ypomedon et Thideüs apelerent Capaneüs a unne fenestre tuit troi ou il conseillent a lor roi .
Li rois demande ses prisons , cinc cenz furent , toz hauz barons .
Devant soi les fet amener , puis les a fait touz desarmer , ses envoie touz a Monflor u fondement desouz la tor , en unne fosse perilleuse qui de vermine ert angoisseuse .
Li prisons sont desoz la tour o la vermine a grant dolour , fors seulement Meleagés qui fu cousin Ethïoclés ; pour ce qu'il le soufri a rendre , nel volt li rois de Gresce prendre , ainz le retint ensemble o soi , puis li donne armes et conroi .
Li rois fet l'eschec departir par les barons a son plesir , les garnemenz et les chevax a fet donner a ses vassaux .
La nuit jut li rois a Monflor , servir se fet conme seingnor .
A l'endemein bien par matin se met li rois en son chemin .
Cenz chevaliers lesse a Monflour preuz et sages , de grant valor , et si leur a lessié vitaille , ne criengnent mes qu'ele lor faille .
Ceullent les trez , sonent les cors , li rois s'en ist o son esfors .
Thideüs chevauche devant sor un mout bon destrier ferrant ; droit a Thebes par les montaingnes conduit de Gresce les compaingnes .
Tant chevauchierent que la vindrent , onques ainçois regne ne tindrent .
Souz la cité , en Valflorie , la pristrent Grieu herbergerie .
Merveilleuse fu l'ost as Grez , mout y ot paveillons et trez .
Cil dedenz forment s'en esfroient pour la grant gent que si pres voient .
As ostieux s'en corent armer et li rois as portes fermer .
Il meïsmes en fu portiers , ne mist serjanz ne chevaliers ; des jouvenciax sot la nature , qu'en eulz n'avoit point de mesure : crient que tel jeu conmencissont que achever ne pouïssont .
Le jour trespasse , vint la nuit , li rois fu bien de guerre duit ; escharguetes mist sor les murs , mil Achoparz et cinc cenz Turs .
Sonnent tabors , cornent frestiax et troÿnnes et chalumiaux .
Grant est la noise que il font as bretesches des murs a mont .
Li rois fait bien garnir ses tors et bien garder ses traïtours ; il a houmes quel traïroient mout volentiers , se il pooient .
Onc ne dormi li rois la nuit ne ne s'ala couchier en lit .
Li rois ne dort pas , ainçois veille , a ses amis privez conseille .
Vers tel ost com se contendra ? Fera pes ou se combatra ? Athes parla premierement , filz fu a un roy d'Orient et chevalier de grant valor au roi servir por sa seror .
« Rois , fet il , es tu fox ou yvres , qui pais veus faire et es delivres ? Tost puet on estre a mavés plet , mes cent dahaz ait qui ce fet devant que il n'em puisse mes ou qu'il soit pris ou de mort pres .
Touz estes muez des l'autrier , que vous vi si felon et fier n'avïez baron si estot qui de pais osast dire mot .
Or l'osfrez mout vilainement , mes Grieu n'en recevront neent , se vous ne forjurez la terre que vous ja mes n'en faciez guerre .
Mauvés hom , ou as ton espoir ? Ja disoies tu l'autre soir que tant com tu vesquisses jor , ne leroies de terre un dor .
Or la veus rendre sanz colee qu'en aies prise ne donnee .
Miex te vient morir a honnor que tu vives a deshonnor .
Fai ta gent armer par la vile , il seront bien soissante mile .
Ainz qu'il soit jor , les requerrons et trestouz les desconfirons , car trouveron les endormis et de leur armes desgarnis .
Des espees ferrons manois , ja contre nos n'aront defois .
» Othes parla aprés Athon , sages hom fu , cousin Platon , et vavaseur de grant tenue ; en Thebes ot la mestre rue .
« Sire , fet il , entent a moi .
Tu feras folie , ce croi ; se Athon dist sa lecherie , se tu m'en crois , n'en feras mie .
Athon est mout hardiz et proz et a parlé conme houme estoz ; conseill donne de vasselage : qui pourroit fere son mesage ? Tiex est conseulz de bacheler qui touz jors veut guerre mener .
Tant qu'il i puisse une foiz joindre ou a un d'eus fere un bon poindre , ne li chaut puis a quoi qu'il tort , mes alosez soit en ta cort .
Grieu sont hardi et prex sanz faille et bien aduré de bataille .
Contre un des noz en ont il quatre , fox est qui t'i reuve combatre .
Pren tes mesages le matin , osfre a ton frere pes et fin .
De quanque onques tint ton pere l'une moitié donne a ton frere , mes tes hom soit et l'ait de toi si t'asseürt de porter foi .
Les forteresces , les citez , si les aiez et departez .
» Li rois respondi son talent : « Or me tenez vos por enfant qui me loez m'anor guerpir tant com la puisse jor tenir ? Car bien savez qu'en unne honnor mauvés ester ont dui seingnor .
Or m'en creez , ou tout avrai , ou tout ensemble li lerai .
Ce sachiez bien a escïent que je avrai tout ou neent .
» Jocaste fu mere le roi , son filz acole et tret vers soi .
Pour amor Deu merci li prie qu'a son frere face partie : « Filz , fait ele , pour Deu merci , croi ces barons que je voi ci .
Fai ce que il te loeront , ja ne te forconsseilleront .
Or ont Grieu ceste vile assise ; ainçois avras la barbe grise que il s'en aillent sanz la prendre , se tu em pes ne leur velz rendre .
Quant tu ne la pues seul tenir , miex t'en vient o autre partir , que tout couvoitier et vouloir et tout perdre sanz rien avoir .
Par mi tout ce tu li juras ; se tu onques de toi cure as ne te parjurer pas por terre ne pour couvoitier d'avoir querre .
» Li rois s'embrunche et esprent d'ire quant tiex paroles li ot dire ; jure les diex que il aeure que ja n'iert pris en icele eure que ja pour riens que l'en li die a son frere face partie .
Li baron dient : « Si ferez , ou se ce non parjur serez .
Se n'en faites acordement et ne li tenez couvenant , ne vodrons guerre a tort sosfrir ne du droit ne porron ganchir .
Mes pour quoi avez tort vers lui ? Ja n'estes vous que seul vos dui .
Diex maudie guerre entre freres et entre filz et entre peres .
Quant il se sunt plusors max fez , si resont il puis en grant pes ; il sunt ami , et leur contree en est confondue et gastee .
» Dui barons qui li sont privé d'entre les autres sunt levé ; a unne part traient leur roi si li loent par droite foi : « Sire , font il , que veus tu faire ? Vois ceste gent qui est mout vaire .
De plusors d'eus sez le corage , que mout voudroient ton domage .
Se tu ne fez ceste partie , il t'en mouvront viaz folie .
» Ethÿoclés souspire et plore quant voit que tuit li corent sore .
Estre son gré l'otroie a fere , car mout est fel et deputere .
A ceus a dit priveement : « Mors sui , se n'em praing vengement des traïteurs qui par destroit me font partir demi mon droit .
Diex , verré je ja mes le jour ques puisse metre en cele tour ! Que fust seur aux la force moie , mout volentiers m'en vengeroie ! » Cil li prient por Deu nel face , n'est ore pas lieu de menace .
Em pes se soit et ne s'iresse , et autrement pas nes empresse .
Nus hom ne doit honor tenir , se il ne puet auques sofrir tant que il puisse apareillier et temps et lieu de soi vengier .
Tanz dis se repose et se taise jusque il voie bien son aise .
Li rois s'en torne et cil o lui .
« Ha ! las , dist il , tant mar i fui , quant ore serai moitoiers de ce dont g'iere rois entiers ! » As barons vint et a sa mere , otroia leur que a son frere de la terre feroit partie , mes seue en fust la seingnorie .
Othes respont : « Or est a bien , or n'i sai mes amender rien .
Gardez qui ira le matin a vostre frere osfrir la fin .
» Athes a dit : « Vous i irez , qui le mesage bien ferez .
Tel houme covient la aler qui la fin sache pourparler .
Vous l'avez primes porparlee , par vous redoit estre acordee .
» Othes s'embrunche et esprent d'ire .
« Vos n'estes pas , fet il , mes sire ne pour vostre conmandement n'irai oan a parlement .
» Athes s'irest legierement et a parle enfleement ; « Se tu ne es , dist il , mes hon , qui chaut de ce ? quar bien set on que j'en ai trente de toi prez , de ton parage , des miex nez .
Ne t'i ruis pas aler por moi , mes pour la besoingne le roi .
Des que tu fin li loes faire , cerchier la doiz et a chief traire .
» Et l'un et l'autre le roi chose : « Tencier , fet il , est laide chose .
N'est costume ne pas n'otroi que vous tenciez ci devant moi .
» Pour ce nel disoit pas li rois qu'il l'en chausist vaillant un pois , ainçois vousist que grant colee eust Athes Othon donnee .
Mout en eüst bien sa consence , mes que ne fust en sa presence .
Mout li grieve la departie qui par Othon li est bastie ; vengera s'en conme ainz porra ; se il nel fet , de deul mourra .
Mes or se test et si se prient et ceste ire o soi retient .
Son mautalent set bien covrir tant qu'il em puisse en leu venir .
Li rois demande loement a ses barons conmunement qui il i pourra envoier ; seur touz en veut Othon proier .
Tuit li loent que il y aille , n'i a baron qui tant i vaille ne miex sache parler en cort ; que qu'il en die , seur lui cort .
Othes s'en escondit mout fort , du mesage que il ne port .
Tramete il qui il li plera , que ja les piez n'i touchera .
Athon li demande por quoi : « Mout cremez pou , fet il , le roi et poi cremez son seingnorage quant pour lui n'alez el mesage .
Mes se li rois me vouloit croire , vous couvenroit fere ceste oirre ; et conme fox remaindrïez , se el mesage n'alïez .
» Othes respondi par contrere , conme cil qui bien le sot fere : « Ja Diex , fet il , bien ne me face , se de rien crieng vostre menace .
Se vous estes de haut parage , je resui bien de franc linage .
Ne tieng de vos ne fié ne terre ne ne pris gueres vostre guerre .
Se vous voulez tencier a moi , n'en garderai l'annor le roi , des que direz en court folie , que autretant ne vous en die .
Mes , s'il vos plest , lessiez m'ester , car ne voudroie a vos meller .
S'onques vos fis rien que ne doie , droit volentiers vos en feroie , et prenez le tantost ici , ja mar du droit avrez merci .
D'une rien vos veull contredire que je vous ai ci oï dire , que mon seignor tant vilannoie pour lui fere rien ne voloie .
Por mon seingnor ai ge mout fet , meintes paines et meint mal tret et receü meintes colees et autretant pour lui donnees .
Onc d'aler ne me fis proier en leu ou me voult envoier , mes ore nel quier pas celer , a ceste foiz n'i veull aler .
Et vous sai bien dire por coi , mes mon seingnor n'en poist le roi .
N'a encore pas quatre mois , mien escïent , non mie trois , Grieu nos tramistrent un mesage hardiz et preuz , cortois et sage .
Filz iert au roy de Calydone , n'a tel chevalier souz le trone .
A la court vint , le roi trova , parla a lui , puis s'en torna .
Quant s'en aloit par son chemin , nostre houme orent beü du vin , es chevax montent sel porsurent ; en com male eure , Dex , il murent ! Car il i furent trestuit mort , et li mesages en estort .
Se il trouvoit le mes le roi , cuidiez que il li portast foi ? Ja nus de nous ne troveroit qu'il n'oceïst , si avroit droit .
» Par la sale tuit en conseillent , dient que pas ne s'en merveillent se Othes ne vet cele part ou cuide avoir si grant regart ; car autretel dient il tuit , nul d'eus n'ira ja sanz conduit .
Et dist Jocaste : « Je irai , qui le mesage conduirai .
Que mon filz puisse , pas ne cuit que hom soit pris en mon conduit .
» Jocaste fu et preuz et sage .
« Je irai , fet ele , el mesage .
Mes deus filles menrai o moi , quant vos tuit en failliez le roi , et pour soufraite de preudomes ert cist mesages fez par dames .
- Granz est , dist Othes , li perilz , ne nous garroit ja vostre filz .
Mes ore alez au parlement vous et voz filles senglement .
Et s'il agreent tuit la fin , apriment soi jusqu'a cel pin desouz le temple d'Apolin ; soit la pes faite en cel chemin .
Entres que la irons nous bien , ne cuit que nous i cremon rien .
» Atant se depart li conseux .
Au mein , quant fu cler li solex , la roïnne se fu levee , bien vestue et bien conraee , et ses dui filles ensement qui vont o lui au parlement .
De chascune dire vous doi quex dras orent et quel conroi : Anthigonas ot non l'ainznee , franche , cortoise et acesmee .
Mout ot gent cors et bele chiere , sa biautez fu seur autre fiere .
Ja en fable ne en chançon n'orrez fame de sa façon .
D'une pourpre ynde fu vestue tout senglement a sa char nue ; la blanche char desouz paroit , li bliauz detrenchiez estoit par menue detrencheüre entre qu'a val a la ceinture .
Mout s'entravindrent les colors , c'est li indes et la blanchors .
Vestue fu estroitement , d'un orfrois ceinte laschement .
Chauciee fu d'un barragan et d'uns soulers de cordouan .
Son mantel fu , ce m'est vis , vers , et afubla s'en a l'envers .
Les cheveux ot et lons et sors , plus reluisanz que n'est fin ors ; d'un fil d'argent furent trecié , pendoient lui jusques au pié .
Et chevauchoit un palefroi que l'autrier li tramist un roi .
Mout bien emblant et bien delivres , son pris estoit de cinc cenz livres , et fut touz noirs , fors que les hanches et les espaules qu'il ot blanches , et les costez et les oreilles et les jambes qui sont vermeilles .
Un frain ot precieux et gent , les regnes sunt de fil d'argent , la chevesce fu toute d'or , les pierres valent un tresor .
D'un blanc yvoire fu la sele et d'un brun poile la sorsele .
Anthigonas ot cest conroi , bien resembloit fille de roi .
La menor apelent Ysmaine , onc ne fu dame meins vilaine .
Mout fu gente et mout bien duite , et bien courtoise et bien loiduite .
Ysmaine fu amie Athon , si ot vestu un siglaton .
La manche destre en ot sevree , ele l'avoit Athon donnee .
Desouz , unne pelice hermine , onc ne vesti meillor roïnne .
Les manches sont bien engolees ; a terre touchent , tant sont lees .
Desfublee chevauche Ysmaine le palefroi Athon demaine .
Sor son poing tint un esprevier qu'el put de l'ele d'un plouvier .
De la roïnne que diroie ? O ses deus filles tint sa voie .
Mout vet bien vestue el mesage , coume dame de son parage .
Unne mule chevauchoit brune , onc ne veïstes meillor une .
O les dames troi danzel vont , du miex de Thebes cil troi sont .
Uns nies Athon conduit Ysmaine , Anthigoné uns enfes maine qui mout estoit de grant parage et mout prochain de son linage .
Le tierz , qui meine la roïne , fu filz a un roi riche , Hermine .
Par eulz sis eschierïement pristrent la voie au parlement , et quant il furent de l'ost prés , a la fontainne del Cyprés , trois chevaliers treuvent des Griex ; li uns ot non Perthonopiex .
Parthonopiex fu uns des trois , mout riches hom , d'Arcade ert rois .
Bien fu sages , preuz et cortois , vestuz en guise de François .
Un mul chevauchoit espanois , de par biauté semble bien rois .
Souz ciel n'a fame , s'el le voit , qui mout vers lui ne s'asoploit .
Anthigoné , quant el le vit , forment en son cuer le couvit .
Riens ne couvoite fors que lui ; mout fussent bien jousté andui , car andui furent d'un aage , d'unne biauté et d'un courage .
Parthenopiex vit la pucele , souz ciel n'en ot une tant bele .
S'il la couvoite , n'est merveille , car souz ciel n'avoit sa pareille .
Vers lui en vet isnelement , salua la courtoisement : « Dame , fet il , nel me celez qui vous estes et ou alez .
» Li danziaux respont qui la meine : « Seur est , fet il , le roi germeine , et ele et cele autre meschine qui a la manche destre hermine .
En cest ost viennent a lor frere , et cele dame est leur mere .
Mout voudroient cerchier et querre conme il fust fin de ceste guerre .
» o lui tourna Parthonopiex et conduit la en l'ost des Griex .
Il meïsmes la dame enmeine , de lui servir forment se paine .
Il la mena com faire sot , tant franchement conme il plus pot .
Onques en cele compaingnie n'i ot parlé de vilannie ne de grant senz ne de sarmon , se d'amitié et de gas non .
Parthonopiex pas ne s'oublie , prie lui mout qu'el soit s'amie .
« Par Dieu , ce respont la pucele , ceste amour seroit trop isnele ! Pucele sui , fille de roi , legierement amer ne doi .
Ne doi amer par legerie dont l'em puisse dire folie ; ainsi doit on prier berchieres ou ces autres fames legieres .
Ne vous connois n'onc ne vous vi , ne mes ore que vous voi ci .
Se or vos doing d'amer parole , bien me pouez tenir pour fole .
Pour ce ne di , celer nel quier , ne vos eüsse forment chier s'estïez de si haut linage que vous fussiez de mon parage et ce fust chose destinnee qu'a fame vous fusse donnee .
Car biaux estes sor toute gent , onc ne vi mes houme tant gent .
Parlez ent , fet ele , a ma mere , et par le conseill de mon frere , qui voz parens connoist et vos , soit acordez le plet de nous .
Se il l'agreent , je l'otroi , ja n'en seront desdit par moi .
» A la mere cil em parla , si com ele li enseingna .
Forment l'ama , ne s'en pot tere , a lui parla de cest afere .
Dist dont il est et de quel terre , conmença lui sa fille a querre .
Ele cognut bien son linage , bien otroie le mariage .
Mout volentiers la li dorra , mes a son filz em parlera .
Tant ont parlé priveement d'amitié font alïement .
Atant sont tuit en l'ost entré , mes ce fu tout estre leur gré : que pour rire , que pour jouer , que pour priveement parler , ne leur pesast , ainz vosissant , que li olz fust granz piece avant .
Par l'ost chevauchent les puceles , et dient tuit que mout sunt beles .
Pour les veoir issent des triex plus de soissante mile Griex .
La plus bele en veulent choisir , mes il n'i pueent avenir , car de leur biauté n'est mesure , par estuide les fist Nature .
Parthonopiex li prex les meine tout droit au tref le roi demeine .
Li trez est merveilleux et granz et entailliez a fleurs par panz .
Ne fu de chanvre ne de lin , ainz fu de pourpre alixandrin .
De pourpre fu , ynde et vermeille ; dedenz ot paint meinte merveille : a compas i fu mappamonde bien entailliee , bien roonde ; u pan devant desus l'entree , a or batu , menu ouvree .
Par cinc zones la mappe dure , si paintes com les fist Nature , car les dui qui sont deforeines de glace sont et de noif pleines , et orent ynde la coulour , car auques tornent a froidor ; la chaude qui est el mileu , cele est vermeille conme feu ; que pour le feu , que por les nois , riens n'i abite en celes trois .
Entre chascune daerrainne et la chaude qui fu maienne , en ot unne qui fu tempree , devers galerne est habitee .
Iluec sont les citez antives o tours , o murs et o eschives .
D'or musique sont li torel et li portaill et li tournel , tuit li reaume , tuit li roi , et chascune terre par soi , et li septante et dui langaje , et mer Betee et mer Sauvage .
Rouge mer fu fete a neel , et le pas aus filz Ysrael .
De Paradis li quatre flun ; Ethna y est , qui giete fun .
Montres y ot de mil manieres , oysiaux volanz et bestes fieres ; et li nostre houme i sont bien peint , cil d'Ethÿoppe trestuit teint .
Occeanus court par l'ardant , environ ses rais estendant .
Mappamonde fu si grant chose qui l'esgarde pas ne repose , tant voit en mer , tant voit en terre , en grant paine est de tout enquerre .
Emalvaldes , jappes , sardoines , berinz , palmes et cassidoynes , et jagonces et cristolistes , et thompaces et ametistes , a tant en l'or qui l'avironnent , contre soleill grant clarté donent .
De l'autre part , el destre pan , sont paint li douze mois de l'an .
Estez y est o ses amours , o ses biautez et o ses flours .
O cent coulors est painz Estez ; Yver li fet granz tempestez , qui nege et pluet et vente et grelle et ses ourez ensemble melle .
Aprés i fist paindre li rois et ses justises et ses lois que meintindrent si ancessor qui de Gresce furent seingnor .
Des rois de Gresce i fist l'estoire , ceus qui sont digne de memoire , les prouesces et les estours que chascun d'eus fist en ses jors .
En la courtine d'environ sont paint liepart , ors et lÿon .
Par terre fu d'un poille brun , ainz n'en veïstes meillor un ; entailliez par menuz carriax , a piliers est et a quarniax .
Colombe ot une en mi le bouge , d'yvoire fu taintice et rouge , qui soustint l'aigle et l'escharbocle qui fu Flori le roi , son oncle , que il conquist quant il prist Serse , quant il ocist le roi de Persse .
Tant com li tres dure desouz , de bons tapiz fu jonchiez touz .
Li pesson qui tiennent le tref sont tuit ynde , vermeill et blef ; les cordes d'argent neellees , tout environ desouz trecees .
Cinc cenz chevaliers touz a armes et mil borjois o granz gisarmes le roi gardent quant il conseille et quant il dort et quant il veille .
Illuec estoit Capaneüs , Pollinicés et Thideüs .
A unne part sistrent cil troi ou il conseillent o le roi ; et dient lui qu'il les assaille , car la cité prendra sanz faille .
Atant les dames sont venues , devant le tref sont descendues .
Parthonopiex li preuz les guie qui par la main maine s'amie .
Riant dist a Pollinicés : « Ci a de voz parenz mout prés .
» Pollinicés regarde arriere , sa mere vit que mout ot chiere .
Des eulz plora , nel pot muer , du cuer conmence a soupirer .
Vers eles vint isnelement , puis les baisa mout doucement .
Au baisier veïssiez tel presse , l'un a l'autre por rien ne lesse .
Cele qui ainçois en ot eise , ou mere ou seur , primes le beise .
La ou le puet avoir chascune , cent foiz le baise conme unne , et nepourquant plorent si fort com s'eles le veïssent mort .
De la joie que font , les dames firent plorer plus de mil houmes .
Pollinicés que cortois fist , que sa mere par la main prist , la la mena ou li rois sist .
Li rois se lieve si l'assist , puis la besa et les puceles , demande leur de lor noveles , de ceus dedenz com se contiennent .
« Le traïtour pour coi soutienent , qui vers son frere se parjure et estre ne veut a droiture ? Car ce pueent il savoir bien : ne nos en tornerons por rien , nes pour perdre toute ma terre , primes n'achief de ceste guerre .
» La roïne par senz respont : « N'em pueent mes se il le font ; cil est ainsnez et est saisiz et les recez a bien garniz .
Ses houmes tient bien a destroit et par ombre d'un pou de droit .
Qui en soi a point de valor par force puet tenir honnor .
Mes qui porroit cerchier et querre qu'il partissent entr'ex la terre , que chascuns eüst sa droiture , ice seroit senz et mesure .
Cest plet cuit je qu'il en feroit , quil la terre li partiroit et qu'il fussent per ambedui , fors tant que cil tenist de lui .
» Parolent en tuit li vassal et mout le tiennent a grant mal .
Parolent en et povre et riche et le tiennent a mout grant briche .
Li rois leur prie qu'il se tesent et la roïnne parler lessent .
Die tout ce qui li plera , cil s'en conseult qu'il en fera .
« Sire , fet ele , dit en ai le meilleur conseill que j'en sai .
Ce li ferai avoir em pes , ainçois qu'en soit autre max fes .
» Li rois a unne part s'en vet , ceus qu'il li plot apeler fet .
Li bacheler , li soudoier , cil remestrent a donoier , et prient Dieu que ja cist plez ne praingne bien ne ne soit fez , jusqu'en soient voidiees seles , si que le voient les puceles .
Ysmaine dist : « Tost le verrons , ja quatre jourz n'i demorrons .
Se il n'agreent ja la fin , je vous plevis jusqu'en la fin i pourra l'en ferir sanz faille o un coutel d'une maaille .
» Ysmaine est assez bele touse , mes ele est mout contralïose .
Mout fu jeune , mes bien parole , esté en a a bonne escole ! Mes l'autre fu si franche chose que a nul onques parler n'ose ; cele se pent devers les Griex pour ce qu'en est Parthonopiex .
Li bacheler jeuent et rient et o Ysmaine contralient .
Li rois est de son tref issuz , o lui cinquante de ses druz .
Asis s'est souz l'ombre d'un teill , a ses barons i prent conseill .
Demande leur du plet qu'il oent , savoir qu'en dient et qu'en loent .
N'ot baron gueres en la place qui bien ne lot que il le face , mes de l'houmage qu'il requiert ce dient tuit que ja fet n'iert .
Mes lessassent ester l'oumage , si partent par mi l'eritage , et se il l'en mescroit de rien , Pollinicés l'asseürt bien ; par les barons et par le roi l'asseürt bien et li port foi .
A unne part Thideüs sist , oïr pouez que il en dist : « Seingnor , fet il , mout me merveil que li donnez itel conseill .
A ce que je dire vous oi , vous amez le sien pro mout poi .
Pour coi forjugiez vos cestui quant vous ci ne veez celui ? Ethïoclés est mout mal duiz , mout engingnex et mout loiduiz ; assez legierement fera tout quanque l'en li priera .
Ne li chaut quel que pes i face , ne mes que cestui ost desface ; car il set bien nostre covine , que nostre terre est mout lointine et que n'est pas chose legiere de ramener tel ost arriere .
Se ceste foiz nous en envoie , n'a crieme que ja mes nos voie .
Quant nos seron an noz contrees as bons vins boivre as cheminees , et nous ferons nostre jafuer et quanque nous vendra a cuer , cist remeindroit ci folement , ocirroit le legierement .
Ja cil un point ne li tendra de quanque promis li avra .
De son serement n'ai ge cure , car qui unne foiz se parjure , legiere chose li est mes a parjurer touz jors adés .
Qui le premier plet changera bien sai qu'il s'en foloiera .
Mes quiere cist la fin premiere et ne s'en traie pas arriere .
Bien sai que cil n'en fera mie , ainz le tendra a grant folie .
Il avra tort , nous avrons droit , n'est pas sages qui ce ne croit que de nous se puissent desfendre , si pourron bien la cité prendre .
A nous touz sera mout grant gloire , et al roi iert mout grant victoire .
Car puis que nos l'avons assise , n'en tornerons tant qu'el soit prise , si que l'en die aprés noz mors : “ Ne fu mes fez itieux esfors ! ” Praingne li rois le traïtour sel face metre en unne tour , iluec le lest on assez vivre , ja ne s'en voie mes delivre .
» Capaneüs fu druz le roi , « Sire , fet il , entent a moi .
Qui autre rien te loera ne autre conseil te dorra , nel di d'autre ne que de moi , s'il est tes hons , ment toi sa foi .
C'est bon conseil que cist te donne , n'a droit en terre qui soonne .
» Li rois respont : « Et je l'otroi .
Par mes ydres et par ma loi , n'en querrai autre loëment , ne ja mes n'iert fet autrement .
» Dolent en sont tuit li plusor , miex loassent partir l'annor .
Li rois s'en torne el tref arriere si fet mout felonnesse chiere .
Jure les diex de son païs que tout en a son conseil pris , n'en sera fete fin des mois , se cele non qui fu ainçois .
As dames le dit ensement , n'en feroit autre acordement , se la fin non que il ainz firent quant il l'annor par anz partirent .
Pollinicés la fin prendra , qui poursuivre la li voudra .
Se ses freres de ce le boise , bien puet savoir qu'en avra noise .
« Car par cest chief , fet il , chanu , n'i soumes pas pour ce venu que ja la vile nous estorce devant qu'el soit prise par force .
Qui me dourroit tout l'or de Frise , n'en tornerai tant que soit prise , ainz en ferai cinc cenz colees donner de lances et d'espees , ainz en morront mil chevalier touz adoubez , par le gravier .
» Si firent il : ainz qu'il fust nuit , en morurent soissante et uit .
Pour neant et pour legerie coumença le jour la folie .
En la vile une guivre avoit , souz ciel sa per hom ne savoit .
Oïr em pouez grant merveille ; ele ne touchast une oeille , car privee iert a desmesure , toute estoit hors de sa nature .
Donnissiez lui ou char ou pain , el le menjast en vostre main .
De vin beüst un grant setier , lors vous jouast un jor entier : lores sausist , lores tumbast , tant que trestouz vos anuiast .
Ele avoit enz u front devant unne escharboucle mout luisant ; ne cuit que onc en nule beste veïst on onc si gente teste , si avoit ele tout le cors plus reluisant que n'est fin ors .
Ne la vousist perdre li rois pour cinc cenz livres de mansois .
A la noise que ele oï , de la cité vers l'ost issi .
Li escuier qui se jouoient et qui par le champ borhordoient devant la vile l'ont ocise , pour sauvage l'ont entreprise .
Cil qui estoient a la porte virent leur guivre gesir morte .
Aceullent les de meintenant , droit jusqu'a l'ost les vont menant .
Li escuier fuient vers l'ost et vont criant : « Issiez en tost ! car sailliz sont cil de la vile , sivent nos ent plus de vint mile ! » En l'ost ot merveilleux esfroi , chascun corut a son conroi .
Es chevax montent com ainz porent , les chevax pristrent que il orent .
Onques en l'ost de Romenie ne jousta tel chevalerie , ne tant n'ot Karles en Espaingne quant il conquist cex de Sessoingne .
Quant cil de la vile les virent , et qui ainz ainz contr'ex issirent , issuz s'en sont o granz esfors tout le chemin devant les ors .
Issuz en sont , si com moi semble , soissante et quatre mil ensemble .
Par la garanne tuit s'espandent et a tanz quanz joste demandent .
Devant eulz chascun s'abandonnent et de joindre les Griex semonnent .
Li Grieu brochent a elz et poingnent et par tanz quanz a eulz se joingnent .
D'ambedeus parz chascun se haste pour peçoier chascun sa haste .
Thideüs point par mi les rens , touz li premiers cox en fu soens .
Thenelaux treuve de Sidoine , nel pot garir escu ne broingne ; u piz le fiert , souz la mamele , mort le trebuche de la sele .
Haymes feri Asfineon et Periphas Myceneon .
Ypomedon jouste a Ymbart , fiert le de vers la destre part de son espié par mi le cors si que unne aune l'en saut hors .
Parthonopiex abat Ytier , par la regne prent le destrier .
Il le feri irieement , l'auberc li deront et desment , l'espié li mist par mi le cors o tout le gonfanon entors .
N'est pas merveille s'il s'esmaie , car il chaï mort por la plaie ! Par la regne prent le cheval , poingnant s'en revet tot un val , et quant il fu hors de la presse , un danzel treuve si li lesse .
« Amis , dist il , alez me tost as puceles qui sont en l'ost , et o le frain et o la sele le presentez a la pucele qui a la pourpre ynde vestue tout senglement a sa char nue .
Par ces enseingnes mant m'amie pour lui ai fet chevalerie .
» Cil vet poingnant par le chemin , les dames treuve soz un pin , iluec desouz ou il s'ombroient et ceus esgardent qui tornoient .
Cil vint a val , descent a terre , le destrier tint par mi la serre par la regne qui fu de soie ; cele cognut qui l'en l'envoie a la pourpre ynde c'ot vestue ; les dames toutes trois salue .
A unne part tret la pucele , tel rien li dist qui li est bele : « Li rois d'Archade , vostre amis , m'a ça , fet il , a vous tramis .
Sachiez que bien i joint a droit , un en lessa u champ tot froit , le destrier vous tramet ici .
» Cele respont : « Seue merci , sache bien que por icest don l'en cuit rendre grant guerredon .
Ce sache bien sanz nule doute que il a moi et m'amor toute .
Quant il partira du tornoi , mant lui que il parolt a moi .
Par ci s'en tort si le verrai , ne sai quant g'i recouverrai .
» Cil prent congié de la pucele , et o le frain et o la sele le destrier livre a un danzel que l'en apele Estevenel .
Cil s'en torna com il ainz pot as crois des hantes que il ot .
Icil tornoi fu merveillex , onc hom ne vit plus perillex ne si mellé ne si espés , bien i puet on joster a mes : car tante selle y a vuidie et des saietes si grant pluie ! - et tanz cox donner en travers et tanz vassaux gesir envers , tanz vassauz de si grant esfors veïssiez iluec gesir mors , tanz chevaliers veïssiez joindre et tanz vassax brochier et poindre .
Onques ne vi en nule terre chevalerie si requerre ; icel jour fu bien essauciee et meintenue et adreciee .
Li rois de Thebes fu mout proz , de vers les siens y est sor toz ; par le champ vet criant s'enseingne , n'encontre nul qui ne s'en plaingne .
Encontré a Jourdain d'Aufrique , niez fu au duc de Senelique ; il l'enchace , et cil l'atent , fiert le en l'escu , tot le li fent ; l'auberc li deront et desmaille , ne li valut une maaille ; par mi le cors li met l'espié , passe l'en outre demi pié .
Cil chaï mors , que onques prestre n'i fu a temps ne n'i pot estre .
Apoingnant vint Garsy de Marre et sist sor ferrant de Navarre .
Pour prouesce ne por grant cors n'ot tel el regne au roi d'Alcors .
Le roi feri si au travers que , se ne fust li bons haubers , mout eüst bien vengié Jordain , ne menjast mes oan de pain .
Athon le vit , cele part point et a Garsy en un tas joint .
Par vertu broche et esperone , hante ot roide , grant cop li donne .
Li chevaus souz lui s'agenoille , Garsi chaï , el tai se soulle .
O le destrier Athes s'en torne , celui lessa el tai tot morne .
Icest coup vit tres bien Ysmaine et le destrier qu'Athon amaine .
Ele cognut tres bien Athon a la manche du syglaton que il avoit par connoissance lacié el soumet de sa lance .
A sa seur l'a moustré au doi , belement li dist en secroi : « Ce est Athes que je la voi , veez com broche a cel tornoi ! Sor toute rien amer le doi , car tout ice fet il por moi .
Ja ne soie fille de roi , se pour s'amor ne me desroi .
Ou face bien ou ge foloi , coucherai moi o lui , ce croi , car feux n'esprent si en requoi com fet l'amor que j'ai o moi .
» Pollinicés vint o Eblon , mort le trebuche u sablon .
Quant il le vit mort en la glise , « De vous , fet il , est trive prise .
Ci faz chalenge de ma terre , Diex doinst que la puisse conquerre .
» Poignant s'en torne par l'araine , le destrier tout enselé mainne .
Garsy se lieve et si y monte , mors est s'il ne venge sa honte .
Garsi est montez el destrier qui fu amenez de Baivier ; pour tornoier ne por besoingne ne remest si bons en Gascoingne .
Entre les rens point a bellif , Florïant voit estre baïf , sel fiert que lui et son poitrel abati tout en un moncel .
En son escu le vet ferir , d'eur en autre li fet partir ; l'auberc li deront et defrise , ne li valut unne cerise .
Le piz et le cuer li trencha , u gravier mort le trebucha .
Le destrier saisi par la resne qu'il comperra ainz qu'il soit vespre .
Le filz Florïant grant deul ot quant a veü son pere mort ; pasmé chaï de son destrier quant l'en lievent si chevalier .
Huitasse fu un sien cousins , riches hom fu , quens de Torins .
« Sire , fet il , lessiez ester , en deul ne voi rien recovrer .
Mes esploitiez du bien vengier , de l'ocirre , du detrenchier ; et vengiez la mort vostre pere que Grieu vos ont mort en la pree .
» Quant releva de paumoisons , si assembla touz ses barons .
Set mile furent chevalier qui mout furent hardi et fier , qu'il ot amenez d'Orïant , trestuit li sont apparissant .
Par eulz sera vengiez Floriz o les espiez trenchanz forbiz .
Anthoine fu filz Florïant ; l'espié brandist , point l'auferrant et vet ferir Milon d'Arrabe , un chevalier de grant parage .
L'escu li peçoia et fent , le hauberc li ront et desment ; u cors li mist le gonfanon , mort le trebuche de l'arçon , puis li dist un mot de folie : « Se mal avez , nul celez mie .
De treschier semblez baleeur , si jouerent vostre ancesseur .
» Huitasse referi Astrye , tout l'escu li fent et pecie ; tant conme hante li dura , du destrier mort le trebucha .
Anthoines tret le branc d'acier , Garsïen feri le guerrier sus en l'iaume devers senestre , jusqu'es denz le branc li empestre .
Cil mar revit la mort Florin que il ot ocis au matin .
Le lïart rouz prist par la serse , qui fu Eblon , le duc de Perse ; a un escuier le livra qui en la cité le mena .
Tuit li set mil y ont feru , chascun a le sien abatu .
La veïssiez tanz cox ferir et tant bons chevaliers morir .
Anthoine vet par mi le champ , son pere vet mout regretant , et vet ferir un chevalier , de nouvel venuz sodoier ; par mi l'escu li donna tal mort le trebuche du cheval .
Capaneüs fu de d'a mont , de vers la porte au chief du pont , ou il tornoie o sa mesnie qui mout fu bien entreseingnie .
Tant bel houme ot en sa compaingne , tant bon escu de l'or d'Espaingne , tant bon hauberc menu maillié , tant entreseing bien entaillié .
Tante enseingne de meinte guise veïssiez venter a la bise .
Onques en cort a nesun roi ne veïstes si gent conroi .
Touz sunt de mesnie eschierie , que li dus ot toute norrie ; troi mile sunt de vavasors , de demeines et de contors ; n'en y ot nul filz de vilain ne qui fust nez de basse main .
Le jour firent grant hardement par force et par envaiement .
Tout a un front passent la lice , nes pot tenir barre n'esclisce que ceus dedenz si reculerent , desi qu'as portes les ruserent ; en un estanc desouz la vile en noierent plus de trois mile .
Se ne fussent cil des batailles qui feu grejois lancent o failles , ja ne leur fust porte vaee , ainz entrassent lance levee .
Mout y a bien esté li quans , le poindre prist devant les siens ; a l'envaïr fu touz premiers et au torner tout au derriers .
En la porte leur a ocis Alixandre de Moncenis .
Filz ert au marchis Boniface qui tint Verziaux et Seinte Agace , venuz estoit de Lombardie tout pour faire chevalerie .
Endementres que l'ost tornoie , li rois sa bataille conroie .
Hors des herberges en la plaingne s'en est issuz a grant compaingne ; tieu cent mil houmes ot a pié , chascun d'eus tint lance ou espié , et ot quarante mile archiers estre serjanz et chevaliers .
Li chevaliers antif et gros qui ont auques perdu leur los ne pointrent pas sempre au tornoi , ainçois remestrent o le roi .
Dis mile sunt de haute geste , chascun d'eus ot blanche la teste , les barbes ont fors des ventailles .
Cil conraerent leur batailles et les menerent sagement le petit pas , serreement .
Li rois s'areste en mi la lande , touz ses barons tere conmande ; ses houmes fet escouter touz si a parlé et dist que prouz : « Seingneur , fet il , nel quier celer , mout le font bien cil bacheler .
Bien les i voi brochier et poindre , entre les rens bien a droit joindre ; sempres quant il s'em partiront de leur prouesces parleront , conteront leur chevaleries , a nous feront mout grant envies .
Chascun de nos avra grant ire quant n'i savra de soi rien dire ; de nos n'i seront pas li conte si i porrons avoir grant honte .
Nous serons mis arriere dos , et cil avront trestout le los .
Li bacheler avront le cri et seront entr'eux esbaudi .
Miex veull , fet il , perdre la vie que n'i face chevalerie .
La nos estuet poindre et brochier et nos prouesces essaier .
Je vous dirai com le ferons : les ventailles deslacerons , si parront les testes chanues et les granz barbes encreües , si semblera mout grant barnage quant nos poindrons par le rivage , car ne fu mes , si com moi semble , de tel gent tant jousté ensemble .
Gardez que de vers les chanuz soit li tornoi bien meintenuz et qu'il n'i ait fet couardie de vers la nostre gent florie .
La ou verrons greingnor destroit , poingnon ensemble tuit estroit .
Gardez que ja nus ne s'en tiengne devant que la mort le retiengne .
Ne doutez vous ja ces garçons , n'en remeindra un es arçons se il sevent certeinement que li rois fait l'envaïment .
Nostre garde vendra derriere le petit pas sus la riviere que , se il nous torne a destresce , iluec soit nostre forteresce .
» A touz plot ce que dit li rois , l'un a l'autre dist en grejois mal ont esté en tante poingne s'il li faillent de la besoingne .
Les ventailles ont deslacies , les lances contre mont drecies ; vers la vile brochent tot droit et vont ensemble bien estroit .
Unne grant enseingne d'orfrois fet devant soi porter li rois ; u chief devant cent grelles sonnent , au plus coart hardement donnent .
Fremist li ciex , fremist la terre bien resemble des or mes guerre .
Athes oit les chevaux hanir , garde triers soi , voit les venir .
« Veez , fet il , com grant compaingne nous suit d'oeilles par la plaingne ! » Othes respont , qui fu de jouste : « Gros moz dire gueres ne couste ! Mes , par la foi que je doi vous , s'il sont oeilles , et vous lous , es oeilles a tel aingnel n'i joindrïez pour un chastel , et si sera mout grant merveille que ja leux fuira pour oeille .
» Atant estes vous les enfanz dont li plus jeunes ot cent anz .
Onc ne fu mes par nesun roi itel gent menee a tornoi .
Preuz furent mout en lor jovent , a tel jeu jouerent souvent ; remenbre leur du vasselage qu'il orent en leur bon aage .
Es estriers mout forment s'afichent et es chevaux esperons fichent .
Devant leur piz traient lor targes que il orent et granz et larges , mes les plusors sunt enfumees que toutes sunt descoulorees .
Les hantes aloingnent d'osill , qui sunt taintes du fumerill .
Mes se li feux les a nercies , pour ce ne sont pas empoiries .
Ainsi droit serré conme il vindrent , desi qu'as murs resne ne tindrent .
Ne lessent pas pour le morir que nes aillent de prés ferir , et des lances et des espees donnent li viel mout granz colees .
Cil dedenz nel porent sousfrir si leur estut le champ guerpir .
Les dos tornent et cil les fierent , onc jusqu'as portes nel lessierent .
Athes s'en aloit tout devant sor un mout bon cheval corant .
Othon li conmença a dire : « Car retornez , Athes , biau sire ! Ces oeilles espouentez qui mout nos poingnent es costez .
» Athes se tret bien prés d'Othon .
« Je vous tieng , fet il , por bricon .
Se vous ne me lessiez ester de ramposner et d'afiter , tost vos pourra a mal torner , ja nul nel porra destorner .
» D'Amphïaras dire vos doi com se contient en cel tornoi .
En un curre est Amphïaras , qui fu fet outre Seint Thomas ; Vulcans le fist par grant porpens et a lui faire mist lonc tens .
Par estuide et par grant conseil i mist la lune et le soleill et tresgita le firmament par art et par enchantement .
Nuef esperes par ordre i fist , en la greingnor les signes mist et es autres qui sont menors mist les plannetes et les cors .
La neume mist en mi le monde , ce est la terre et mer parfonde .
En terre paint houmes et bestes , en mer , poissons , venz et tempestes .
Qui des set arz set rien entendre , iluec em puet assez aprendre .
Li jaiant sunt en l'autre pan , tout plain d'orgoil et de boban ; les diex veulent desheriter et par force des cieus giter .
Au monter sus ont fet eschale , onques nus hom ne vit itale ; car un pui ont sor l'autre mis , plus de set en y ont assis et montent sus por les dex prendre , se d'eus ne se pueent desfendre .
Jupiter est de l'autre part , unne foudre tient et un dart .
Mars et Pallas sont en aprés , cil dui soustiennent tot le fes .
Tuit li autres qui el ciel reinent isnelement leur armes pranent .
Cil d'eus n'i a qui quiere essone , tuit se combatent par le trone , et o pierres et o esmax fu fes derriere li frontax : paintes i furent les set Arz : Gramaire y est painte o ses parz , Dyalectique o argumenz Et Rethorique o jugemenz .
L'abaque i tient Arismetique , par la gamme chante Musique .
Painte y est dÿathesaron , dÿapainté , dÿapason .
Unne verge ot Geometrie , un astreleibe , Astronomie ; l'une en terre met sa mesure , l'autre es estoiles met sa cure .
El curre ot mout soutill entaille , bien fu ouvrez qu'il n'i ot faille .
Une ymage y ot tresgitee qui vet cornant a la menee , une autre qui toz tens fretele plus cler que rote ne vïele .
L'euvre du curre et la matire vaut bien Thebes a tot l'empire , car li pan sont d'or fin trifuire et li thimon de blanc yvuire ; les roes sont de crysopase , couleur ont de feu qui embrase .
Le curre traient quatre azoive , l'escloz n'em puet nus aperçoivre en sablon ne en terre mole , car plus tost cort qu'oisel ne vole .
Amphÿaras point et ellesse la ou il voit la greingnor presse .
Tret l'espee qui fu fourbie , du bien ferir pas ne s'oublie ; por donner granz cox meintenant sont li autres tuit aprenant .
Mout trenche bien le jor s'espee , a ceus dedenz fu trop privee ; onc l'espee au duc Godefroi ne mist les Turs en tel esfroi , ne tant genz cox ne fist Turpins en Espaingne seur Sarrazins , com fist l'arcevesques le jor sor ceus de Thebes en l'estour .
Mout fu bien appareilliez d'armes , des meilleurs que l'en fet a Parmes ; au col ot un escu vermeill qui mout reluist contre soleill ; boucles d'or y ot plus de set , n'en y a nule ou dis mars n'ait .
Ses hauberz fu fors et legiers et plus luisanz que argenz miers .
Qui l'a vestu ne doute plaie .
A entresaing ot un dalmaie ; desor son hiaume ot un volet de soie blanche mout bien fet .
Li soleux luist cler conme en mai , el curre d'or fierent li rai .
Desus en reluist la montaingne et de desouz toute la plaingne .
Du curre et de ses garnemenz s'esbahissent tuit cil dedenz .
Cil dedenz s'esbahissent tuit , li plus hardiz avant li fuit , qu'il cuident que soit aucun dex qui se combate por les Griex .
Ampharïas sot bien par sort que celui jor recevroit mort , par argures sot li guerriers que c'estoit son jour derreniers .
Conme il certeinement le sot , esploita l'ost au miex qu'il pot ; de ceus dedenz fist grant martire qui puis n'orent mestier de mire .
Qanque il treuve en mi sa voie en enfer avant soi envoie .
Grant perte i firent cil dehors de leur chevaux et de leur cors , mes a petit le tenissant , se il lui seul ne perdissant .
Mout en furent desconseillié , pour ce s'en sont plus esmaié ; car il morut en tel maniere que sa mort fu orrible et fiere , car tout en droit eure de nonne la terre croule et li ciex tonne , et si com Diex l'ot destiné , et il l'ot dit et deviné , terre le sorbist sanz ahan com fist Abyron et Dathan .
Cil qui cele merveille virent s'espoenterent et fouirent , mout fouirent a grant desroi car chascuns ot poour de soi .
Li rois estoit de l'autre part ou ot fichié son estandart , pres des murs au giet d'une piere ; dist qu'il ne s'en trera arriere : par force se veut herbergier devant la porte , en un vergier .
Iluec conmande son tref tendre et as autres herberges prendre .
Les fontaines qui sont defors lor veut veer a grant esfors ; ainsi les cuide bien destraindre , se environ les puet aceindre .
Atant estes vous un mesage , d'Ampharïas dist le donmage , com terre mere l'a sorbi et mil des autres autresi .
Mes ce poez vos bien savoir que de mil nel tieng pas a voir , cil en dist plus que il n'en iere , pour la merveille qui grant iere .
Quant li mesages ce li conte , li rois forment s'en espoente .
« Di va ! fet il , ce est mençonge , tu as ice veu par songe .
Ne cuit que Dex tant nos confonde que ja la terre souz nos fonde .
» Ez vous un mes aprés celui , miex le croie quant furent dui , et puis le tierz et puis le cart ; desfichiez fu li estandart .
As herberges li rois s'en torne et fait chiere marrie et morne .
Mout fet grant deul , plore et garmente et d'Ampharïas se demente .
Se il fet duel , ne m'en merveil , mout a perdu de son conseil .
Enseingnoit lui terre a tenir et quanqu'estoit a avenir ; chaïst lui bien ou malement , il le savoit isnelement .
Par l'ost font deul a desmesure , n'en y a nul de si grant cure de sa mort n'ait mout grant domage et ne s'esmait en son courage .
Des qu'il conmence a aserier , il s'en corurent herbergier .
As herberges est l'ost tornee , mout ont bien faite lor jornee .
Mes ce qui chaut ? N'i font vantance de coup d'espee ne de lance .
D'Amphïaras forment lor poise , danziaux n'i rit ne ne s'envoise , n'i sonne vïele ne rote ne clerc n'i chante ne n'i note ; n'i fu la nuit roullez hauberz , ne branc forbiz , ne elme ters .
Chamberlenz n'i tret dras de male , mout trestrent tuit fort nuit et male .
En sa herberge chascun chome , onc n'i prist nus la nuit bon soume , onc n'i mengierent ne ne burent , desor lor dras la nuit ne jurent .
Mout sont dolent , tristre et pensif , ja n'en cuident eschaper vif .
Chascun se tient a confondu d'Ampharïas qu'il ont perdu .
De lui font deul , d'eus sont dotex , du retorner sunt convoitex .
Plus craiment il assez la terre que il ne font leur autre guerre .
La nuit fu l'ost morne et secroie , par main veulent tenir lor voie ; mes dedenz font mout grant temolte , de loing les ot qui les escoute .
A mont as murs par les batailles luisent lanternes , luisent falles , et eschingnent , jeuent et rient , tuit a un fes huent et crient , a ceus dehors gabent et rient et par escharz serventois dient .
« Seingneurs , dient les escharguetes , mout avez hui prouesces faites ! Forment soumes hui assailli , mes malement estes bailli ; vostre rouele a hui failli , vostre mestre a grant saut sailli .
Par lui vos demoutre Dex signe , de nostre terre n'estes digne .
Alez vous ent de nostre terre , car neanz est de la conquerre .
Se nel faites , atent vos paine , entrez estes en male estraine .
» Par la cité grant joie mainent , d'eus escharnir forment se painent ; pou prisent l'ost et pou le doutent , de parole mout le deboutent .
Vers ceus defors sont assuré , d'eus desfendre bien aduré ; ne feront ouan mes la fin que il osfroient hui matin .
Auques les ont hui essaiez , sevent ques a mout esmaiez la perte c'ont hui receü et le signe qu'il ont veü .
Au bien matin , quant jor abrande , rois Adrastus ses barons mande .
Venuz en i sont mil et plus , n'i a nul ne soit quens ou dus .
Quant furent tuit el tref assis , li rois leur a conseil requis : « Seingnor , fet il , conseil vos quier de ce que vous veïstes hier .
Conseilliez ent et moi et vos , car par la foi que je doi vos , ne vous en quier la verté tere , esbahiz sui de cest afaire car mout m'est let et mout me grege se guerpissons ainsi le siege , et en l'estre y est mout grant doute que la terre ne nos trangloute .
Mout m'est grant deul du retorner , et mout craim je le sejorner ; iceste mort par est tant fiere que toute autre est vers lui legiere .
Nel tenez pas a coardie , car sachiez bien , que que j'en die , n'avrai greingnor poor de moi c'ont d'eus tuit cil que je ci voi ; ja n'en avrai la greingnor craime , car je sai bien que chascun s'aime tout autretant com je faz moi .
En Dieu me fi , en Deu me croi , ja ne serai sorbiz plus tost ne plus pechierres de tot l'ost .
Ne m'en tenez ja pour coart , car gel met tout en vostre esgart .
Se vous voulez , je m'en irai , et se voulez , je remaindrai .
» Ce respont li dus de Vincenes : « Com serïons ici enenes , puis que nos vient tel aventure que terre fet contre nature ! N'i a si fox qui bien ne voie que Diex ne veut pas nostre voie .
Conme en cuidiez vos a chief trere , se Diex ne veut icest afaire ? Qui contre aguillon eschaucire , deus foiz se point , ç'ai oï dire .
Tant com soumes sainz et delivre , nos en vient miex torner et vivre la ou vesqui nostre linage que ci morir a tel outrage .
» Tuit li plusor au duc s'apoent , du retorner le roi semonent ; mes li rois est grief a movoir , n'en tornera sanz estouvoir .
Li rois d'Amicles ot grant cuer et n'ama mie trop jafuer ; mout prisa plus chevalerie que riviere ne berserie , et donner granz cox en estor que gesir et estre en sejour .
En guerre fu norriz d'enfance , en toute l'ost n'ot meillor lance ne qui sache plus mal cerchier ; rois Adrastus l'avoit mout chier , car en touz liex bien le conseille et fu mout preuz a grant merveille .
Il fu uns lons et ot la chiere brune et alise et auques fiere ; les chevex ot mellez de chanes .
Cil respont au duc de Viçannes ; mes quant il voit qu'a lui se pendent et du torner arriere tendent , detint soi au conmencement et parla mout tempreement : « Sire , fait il , au mien espoir , vous dites bien et dites voir ; puis que nos vient tel aventure , de retorner est bien mesure .
Mes s'il vos plest , nel dites joi , lessiez m'i amender un poi si vous dirai que j'en otroi .
S'il vous est vis que je foloi , die qui miex le savra dire , ja n'en avra de vers moi ire .
D'Amphïaras qui si est mors nous est ore granz desconfors ; ne nos pooit venir , ce croi , graindre donmage fors du roi .
Diex en fist son conmandement , en lui n'a mes recovrement .
Tout autretel de nous fera de quel eure qu'il li plera .
Cuidiez vos en Gresse garir ? Ja ne pourrez vers lui gandir ; s'il ne vos veut fere merci , ne la garrez , la ne que ci .
Qui l'ire Dieu vorra confondre ne se pourra vers lui repondre .
Se voulez croire le mien los , ne torneron ainsi les dos ; mes avant esvesque ellison , par grant esgart et par reson , car sanz esvesque ne sanz mestre ne devons pas longuement estre .
Cest nostre mestre restorons , a lui ellire entendons , tel qui soit de bone doctrine ; n'i ait amor , n'i ait haïne .
A hautesce ne a parage n'i entendons , ne por aage , car bacheler pas ne doit on refuser , se il est preudon .
Mes quant l'esvesque iert levez , li maiestieres achevez , il aut avant et prit por soi et pour le pueple et por le roi , conmant juner et estre en here et par cest ost aumosnes fere .
Quant li junes ert acompliz , au jour qu'il sera establiz , il aut avant , et nos aprés ; de noz pechiez soion confés ; au sousci qui est en la place un sacrefice grant i face .
Se li solsis lores reclot , savoir poon que Dex nos ot .
» Li saint houme , cil qui Deu craiment , icest conseil loent et aiment , mes en mal sont d'esvesque querre qui soit preudom et de lor terre , quant uns poetes vielz antis , qui ot em bois esté meins dis , et de sa loi relegïeux , les mist a ellites de deus .
Il s'en monte sor un perron si leur a fet un brief sarmon .
Il leur conmande avoir sillence , et cil l'ont en tel reverence , puis qu'il le virent en estant , tuit se turent petit et grant ; car bien sevent que en sa vie n'ot mauvestié ne tricherie .
« Di va ! fet il , c'est a bon droit que Diex nous a en tel destroit , car entre nous regne pechiez et couvoitise et mauvestiez .
Pour noz pechiez Dex nos apele , et par son flael nos flaele ; de nos pechiez prent la venjance .
Se nos em prenons penitance , Diex est de grant misericorde , legierement avrons s'acorde .
Pour noz pechiez , si com je croi , est mort le mestre de la loi .
N'estïons pas digne , espoir , de tel pasteur sor nos avoir .
Pour la nostre grant felonnie li a Diex abrigié sa vie , mes ne nos a ainsint guerpiz que nous n'aions de sa raïz : de ses deciples sont remis dis ou douze ou cinq ou sis .
Amprés la mort Amphïaras nous est remés Theodomas , que li sainz hom aprist d'enfance ; en lui pourron avoir fïance qu'il restorera bien son mestre se il a la croce et le cexptre .
Un autre en y a , Melampus , mes il a bien cent anz ou plus .
Des deus ne set nus hons ellire li quiex est mieudre ne quel pire ; mout sont sages , de bonnes mors , en chascuns est saux li anors .
Mes Melampus est ja mout frez , des or le covient vivre em pes ; ne pourroit les fes sostenir que il avroit a meintenir .
» Tuit en sont a une parole que Theodomas ait l'estole ; tuit ensemble l'ont agreé pour ce qu'il est de bon aé .
Theodomas s'escuse fort , dit que il font peché et tort quant bacheler de son aage veulent lever en tel barnage .
« Ancien houme i doit on metre , sage du siecle et de la lettre .
» Ne vous en quier plus aloingnier , com plus s'en cuide estrangier , tant en sont il plus covoitox , esvesque en font tuit a estroux .
Li Grieu par grant devocion firent iceste election ; estre son gré , sanz symonie , Theodomas ot la baillie .
Quant fu sacrez , toz les aüne , trois jours leur fist faire jeüne .
Au tierz jour aprés eure nonne , ( ot vestu unne noire gonne et emprés sa char unne haire ) , procession conmande a faire .
Li Grieu par grant devocion firent cele procession ; puis s'agenoullent a la terre , proieres font por merci querre , et li solsis sempres reclost ; aus herberges s'en revont tost , si s'armerent li chevalier ; chascun monta sor son destrier , et a la joie que il ont , a la cité tornoier vont .
Cil dedenz s'en sont hors issu , et qui ainz ainz , a grant vertu ; mout se veulent a eulz conbatre et de Gresce l'orgoil abatre .
Set contes ot , si com je croi , en la cité , estre leur roi , et si avoit set mestres rues et set portes et set issues .
Chascuns sa rue a herbergiee des set contes o sa mesniee , et en la rue principal furent herbergié li roial .
Chascun des set sa porte avoit et chascun par sa porte issoit .
Des set portes et des barons pouez ici oïr les nons .
Orgive ot non la premeraine ; il la sornomment Ortholaine , pour les hors qui de vers lui sont , que li borjois es marés font .
Par cele porte en est issuz Croon li viex et li chanuz ; c'est le plus riche aprés le roi , dis mil houmes a bien o soi .
Neïste apelent la seconde ; desouz , ot valee parfonde ou avoit merveillex vergiers et bois de pins et d'oliviers .
Par cele porte issi li rois ; o lui s'en issent mil borjois , et quant il fu hors en la plaingne , dis mile en ot en sa compaingne .
La tierce ot non Emeloÿde ; devant , ot une pyramide : li païsant l'apelent Pile .
Cadnus i gist , qui fist la vile .
Iluecques sunt li arc turfal a or musique et a esmal .
Ce est la porte du rivage , iluec conversent li evage ; tant garnement i voit on pendre , les riches dras i seut l'en vendre .
Aymes s'en ist par cele fors o Esclavons et Turs et Mors ; par cele porte issi li quans , il fu auques garniz des siens , car , quant il fu de vers la mer , a dis mil les puet on esmer .
La quarte avoit non Propirie ; devant , ot unne praierie ; un fossé y ot fait o clices , por tornoier devant les lices .
Par cele porte en sunt issu dis mil houmes tout fervestu .
Li tornois mut primes de ça , cil i morut qui conmença .
Electre ot non la quinte aprés ; el ne soustint pas mout grant fes ; petit de gent la puet garnir , car mout i fist mal a venir .
Par cele porte issi Drïanz , un chevalier preuz et vaillanz ; de prouesces ot mout granz los .
Set mile le suivent au dos .
La siste avoit non Yphité , si fu el coing de la cité .
En unne rue , jouste un mont , une eve i cort desouz un pont ; unne tour ot iluec au pié ; Erimedon la tint en fié .
Erimedon ot grant tenue ; par cele porte fu s'oissue ; entre serjanz et chevaliers issent o lui douze milliers .
Douze mil sont , de fiere geste .
Capaneüs leur fist moleste au premerain tornoiement , qui prist contre eulz envaïment .
Pulmes ot non la setme porte ; desus , ot unne tor mout forte .
Par cele porte daerrainne vet on a Drice la fontaine , et vet chacier en sa forest li rois de Thebes , quant li plest .
Menereüs ist de la vile par cele porte , o lui set mile .
Issuz s'en sont , si com moi semble , soissante quatre mile ensemble .
Li Greu brochent a granz galoz , le feu font saillir des cailloz .
De ceus qui sont u premier chief puet on metre vinz mile en brief ; aprés iceus mout granz genz vienent , qui grant partie du champ tienent : plus de cent mile sont ensemble ; toute la terre en croule et tremble .
Li uns a l'autre dit et jure : « Mar y avra gardé mesure : celui tendront a jumentier qu'em portera escu entier ! » Tuit s'eslessent hardiement , vers eulz prannent l'envaïment ; a chascune porte par soi pouez veoir espés tornoi .
Melandus estoit dus de Baile ; unne enseingne ot qui fu de paile et chevauche avant sa compaingne le tret d'un arc par la champaingne ; un cheval ot ferrant obcur , dont il ocist anten un Tur au tornoi qui fu a Laliche , de grant tenue , forment riche ; isniaux estoit a grant merveille ; coliere ot de pourpre vermeille , et derriere d'un cendal jaune ot sus la croupe plus d'unne aune .
Sor sa cuisse porte sa lance , sus son haubert ot connoissance ; d'yvoire ot escu demi blanc et demi rouge conme sanc .
Ypseult a sa porte s'estut , vit le venir , onc ne se mut ; mout ot li quens bone mesnie et de guerre bien enseingnie ; en eus n'avoit point de desroi , onc ne fu gent de tel conroi .
Quant Melampus fu auques pres , Ypseus broche a grant ellés ; li quens embla le poindre as soens , o le duc point entre les rens .
Chevaliers sont fort ambedui , mes le duc faut et cil fiert lui , et nel feri pas en l'escu , mes enz el piz , tout nu a nu .
Son espié enz u cors li mist , onc le hauberc nel garantist ; ne pot avoir de mort garant , mort le trebuche du ferrant .
Un Grieu y ot de grant valor , par ire point a un des lor ; en l'escu sa hante peçoie ; au torner qu'il fist en sa voie , Flegeon feri de s'espee que s'espaule li a sevree .
Mes Anirthas , un dus de Perse , de cele pute gent adverse , - cil tret miex que nul hom qui vive , car nule rien son tret n'eschive : souz ciel n'avoit si bon archier , li rois de Thebes l'ot mout chier - de Flegeon forment li poise ; atant unne saiete entoise , qui bien fu de la corde issue : Fedimus chiet en mi la rue .
Li carriax fu descochiez fort , Fedimus chiet de dolor mort ; pour la plaie , pour le venin , du cheval chiet mort el chemin .
Athimas broche au travers , Yphin abat u champ envers ; a destre fiert souz la mamele , mort le trebuche de la sele .
De vers sa porte fu Dryeins ; Parthonopiex dehors as plains de cele part tint le tournoi ; d'Archade ot mout gent o soi .
Touz ellessiez apoingnant vint , onques ainçois resne ne tint tant que il joint a un des lour , a un baron de grant valour : Eleazar ot non , ce croi , parenz estoit prochain le roi .
Il le feri de tel vertu l'escu li a frait et fendu , l'auberc rompu et desmaillié ; par mi le cors li mist l'espié .
Cil chaï mort jus a la terre ; ce li avint de cele guerre .
Drïanz broche le destrier rouz , broche vers eulz et joint a dous ; l'un des dous a el champ ocis , et l'autre en meine en prison pris .
Alexis ot un cheval brun , meilleur de lui n'en y ot un ; d'Archade fu mout riche quens .
De loing s'estut et tint les siens ; nes lesse aler pas au tornoi tant que il voie le pour quoi .
Auques sot de chevalerie , ne volt rien perdre par folie ; des chevax voit fere marçacre : li geldon en font meinte .
.
.
et n'i ont garde li geldon ; par le tornoi vont a bandon ; li Grieu nes veulent adeser si l'em prist forment a peser .
Les siens apele si leur dit : « Veez , seingnors , com nous ocist la gent a pié toz nos chevax ! Li donmages est conmunaux .
Mout est grant honte des garçons qui ci nous i font en pardons .
Or em prenez vers eulz le poindre , si n'i ait ja parlé de joindre , n'i soit ja chevalier requis , ne nul geldon n'i soit ja pris , mes qui quel tiengne a vileinnie , qui nul em prendra , si l'ocie , que li garçon en sus se traient tant que ja mes vers elz ne traient .
» Atant brocha et cil aprés , sor la gelde torna le fes : meint poonier y abatirent ; lor bonnes cotes i perdirent , car li chevalier les aceullent et li escuier les despeullent .
Li autres s'en traient arriere , car mout redoutent la gent fiere ; onc tant conme il au tornoi furent , li geldon puis ne s'aparurent .
Alexis fist unne gaberie que tuit tindrent a cortoisie .
Un chevalier ot dedenz nu , qui n'ot ne mes lance et escu ; escu et lance senglement , ne n'ot plus autre garnement .
Forment s'abandonne au tornoi et mout i fet parler de soi ; tres bien le pouïssent ocire , mes chascun des Griex le remire ; il nel vouloient pas touchier , ne de l'ocirre estre bouchier .
Alexis apele un serjant , si li fet ceullir un vergant ; unne foiz quant cil s'abandonne , Alexis du vergant li donne : entre les rens , a droit ellés , point cil avant , et il aprés , bon cheval ot , tost vet soentre , bien li bat le dos et le ventre , souvent le fiert sor le crepon , conme le mestre son clerçon .
Tuit le virent par le tornoi , l'un a l'autre le moutre au doi ; par le tornoi du gab se rient , d'ambedeus pars grant bien en dient .
Menesteüs ist par sa porte , les siens resbaudist et conforte ; le bien faire les amoneste , remenbre leur lor fiere geste , le bon linage dont il sont .
Lui meïsmes qui les semont , il joint premier devant elz touz , car il est mout hardiz et prouz .
Sor un cheval d'Arrabe sist que li rois Daires li tramist : il dui erent cousin germain , car il fu filz de sa tantain .
Du cheval ne set nul pris dire , car mout vet tost et bien se vire , et fu partiz par mi l'eschine : l'un costé ot blans conme hermine et l'autre tot noir conme meure ; souz ciel n'a beste qui miex ceure ! Ce sachiez bien , ne bai , ne brun , plus aate n'en y ot un , n'en y ot nul ne brun ne bai que il ne giet enz en le tai .
Fox est qui plus isnel demande .
Cil le randonne par la lande ; Menesteüs le cheval point , a Pancrasce devant a joint .
Pancrasces fu dus de Roussie , grant los ot de chevalerie , riches hom fu , de grant afaire ; apoingnant vint sor Pannevaire .
Andui joingnent li arrabi , li uns l'autre pas ne failli .
La ou il primes se troverent , es escuz granz cox se donerent , la ou li barons s'entrencontrent , escuz et hauberz s'entresfondrent ; de vertu li barons se fierent , mes en char pas ne se toucherent ; des chevaux s'abatent arriere en la lande sus la bruiere et cil dedenz et cil de l'ost au rescorre poingnent mout tost .
Sor eulz fu mout grant la mellee , la ot donné meinte colee , mes la force est a ceus dedenz : Menesteüs ne fu pas lenz , isnelement monte el cheval , le duc saisist par le nasal ; en la cité o lui s'en torne , cil de l'ost en remestrent morne .
De deus freres assez enfanz qui s'entrocistrent , fu deulz granz ; mout ierent preuz de leur aage et mout ierent de grant parage : aprés le roi en la cité n'avoit plus noble parenté .
Li uns en estoit de grant foi , Pollinicés l'avoit o soi ; par son mesage l'ot semons ; par l'ostage et por les dons que Pollinicés li donnoit , de lui servir s'abandonnoit .
Li autres estoit en meson , enfes sanz barbe et sanz gernon ; n'avoit mie plus de deus mois que l'avoit adoubé li rois ; douné li avoit cheval gent , bien valoit cinc cenz mars d'argent .
Sus le cheval ot gent conroi , issuz estoit hors au tornoi .
Esgardez quel pechié le chace ! car son frere encontre en la place ; ne se cognurent pas andui , cil li chevauche , et cist a lui .
Si com l'aventure ert a estre , ambedui joustent devers destre ; a la jouste trop s'abandonnent , es escuz mout granz cox se donent , mout tost brochent et pas ne faillent , les hauberz rompent et desmaillent , ne sont tant serré ne tant fort qu'il puissent garantir de mort .
Par mi les cors a mors se fierent et des chevaus jus s'abatierent ; a terre conneü se sont , l'un pleure l'autre , grant deul font , chascuns plaint l'autre plus que soi , car mout ierent de boune foi ; il s'entramoient a merveille .
De leur sanc fu l'erbe vermeille .
La mort se pardonnent et plorent et tant com pueent por elz orent ; li uns baise l'autre et embrace , ainsi se muerent en la place .
Aymes s'en ist par la riviere , compaingne avoit hardie et fiere .
En besoingne se desmesurent , tost conmencent et bien endurent ; bien endurent et tost conmencent , de joindre avant li plusor tencent .
Athes issi o sa mesnie devers eulz a cele fouie ; il amoit la sereur le roi , pour lui conmença le tornoi ; pour la pucele qui l'esgarde joint a deus Grieus en une angarde , l'un en abat , l'autre en ocist , d'ambedeus parz le virent tuit .
Par mi les rens Thideüs broche ; au pui , derrieres unne roche , son cheval li navre uns geldons d'un dart trenchant jusqu'as panons ; le cheval est navrez el flanc , a grant vertu voide de sanc .
Thideüs ist hors de la presse , a pié descent , le cheval lesse ; uns danziaux amenoit de l'ost un arrabi qui court mout tost , isnel et preuz et bien delivre ; il l'apele , cil le li livre ; il monte par l'estrier senestre et li enfes li tint le destre .
Les menuz sauz quant il fu sus le vet porlessant Thideüs et si conme il dehors champoie , Athon encontre en mi sa voie .
Athes fu uns meschins mout granz et nepourquant n'ot que quinze anz .
Les cheveux ot et sors et lons sor les espaules , auques blons , et ot son chief estroit bendé d'une bende d'un vert cendé .
Les eulz ot clers , rianz et vers ; mout fu viguereux et apers et la face ot assez plus blanche que n'est la noif desus la branche .
Ce est couleur qui mout m'agree , blanche , de vermeill couloree ! La face ot plainne et le menton , n'i ot ne barbe ne guernon ; mout fu grelle par la ceinture , si ot mout grant enforcheüre .
D'un samit fu vestuz en langes et ot a point estroites manches ; chauciez estoit du meillor paile que l'em pot trouver en Thesaile ; uns esperons a or desus qui valoient cenz mars et plus .
Sor un cheval sist de Castele qui plus tost cort que arondele ; espee ceinte , escu a col .
Mes d'une rien le ting por fol : l'auberc ot tret par legerie , car mout ot fait chevalerie .
Ainsint volt champoier dehors , a ceus de l'ost moutrer son cors .
Par le champ point , lance levee , unne enseingne ot en som fermee .
Thideüs treuve sel remire , vers lui chevauche par grant ire .
Thideüs desarmez le vit , ganchi li a , puis si s'en rit ; enfant et desarmé le voit , pitié en ot et si ot droit .
« Ne m'en avient , fet il , vergoingne , se te ganchis de tel besoingne , car pluseurs choses voi en toi pour quoi combatre ne me doi : car a mout grant merveille es biax , et desarmez es et tousiaux , et si seras mout preuz , ce croi , quant chevauchier osas vers moi .
Pour ce ne te veul pas ocire ; ta mere en avroit deul et ire .
Trop te hastes de porter lance , en autre lieu uses t'enfance ; de toi combatre n'est pas tens , es chambres es encore boens ! » Athes respont et dit folie : « Ceste pitiez est couardie ! » Atant broche , grant cop li donne que Thideüs tout en estonne ; si jousta l'escu a la temple que tout li fet hurter ensemble .
Thideüs voit qu'il l'estuet joindre , en l'escu le cuide un pou poindre , mes ne pot ameser sa main ; en mi le piz le fiert de plain .
Cil chaï pour le coup mortal , sus l'erbe fresche , du cheval .
Thideüs fet grant deul et plore : « Ha ! Dex ! fet il , en com male heure encontrai hui icest enfant ! nel vousisse por tant ne quant que l'eüsse d'arme adesé ! » A merveilles l'en a pesé ; Athes de l'angoisse se pasme ; quant il revint , forment se blame , a celui pardonne sa mort pour ce qu'il n'i avoit nul tort : « N'em plorez ja , fet il , amis ; je meïsmes me sui ocis .
Mes ice m'est mout grant confort que par bon chevalier sui mort ; ne sui pas ocis par ribaut , mes par celui qui mil en vaut , et par celui pert je la vie , qui est fleur de chevalerie .
» Thideüs ses chevex enrache ; par pou de deul tout vif n'enrage ; sa lance giete en mi la lande , au vif deable la conmande , Le destrier ne voult pas baillier , ainz le lessa tout estraier .
Lez un fossé , en un vergier , ierent cinc bachelers legier ; Thideüs plorant les apele , d'Athon leur dit froide novele : « Portez , fet il , leanz cel cors , que nel menjucent chien ça hors .
» Et cil i sont tost acouru , porté l'i ont sor son escu ; la plaie est grant et forment saingne , Athes en sanc vermeil se baingne ; la face qu'ot vermeille et tendre , n'i ot coulor ne mes que cendre .
Ysmaine estoit o sa serour a mont as estres de la tour ; d'Athon ne tient pas petit plet , ne de prouesces que il fet .
L'autre revit assez le jour Parthonopiex joindre en l'estor ; a val le cognut el sablon , car unne queue de poon ot en l'iaume lacié derriere et quant il point par la riviere , la plume au vent s'espant et euvre et de devant un pou le ceuvre .
De leur amis joent et rient , de leur proueces contralient , car chascune , au sien espoir , en cuide le meillor avoir .
Anthigoné dist a Ysmaine : « Tu puez parler de teste saine , car Athon baises et acoles et toute jour a lui paroles .
Je ne puis pas au mien parler , ne lui baisier ne acoler .
Ja nel pourrai veoir , chetive , se de ça non , par ceste eschive .
- Ja ne mourra , fet ele , envie ! Je ne vous toill du vostre , amie ! Se je faz o le mien mon aise et cele rien qui mout li plaise , pour quoi vos en seroit il mal ? Ja ferïez vous autretal se pouïez le vostre avoir .
Diex m'en doint bien et joie avoir ! D'un songe sui mout esfraïe , Diex doint qu'en bone eure le die ! Hui matin quant je me dormoie , la mere Athon plorer veoie ; el me disoit : “ Mon filz me renz , ou se ce non perdrai le senz ! ” Adont toutes parz le querroie , mes pour rien trouver nel pooie .
» Si conme il parolent ensemble , tel freour a que toute tremble .
Atant par la cité est sours li criz des fames et li plours , car puis qu'Athes en la vile entre , grant torbe vet criant soentre ; les dames et la gent menue braient et crient par la rue .
Ysmaine se regarde arriere , devant soi voit porter la biere : d'Athon crient que ele avoit chier , pasmee chiet sus le planchier .
Sa seur entre ses braz la tint ; a chief de piece , quant revint , isnelement a val s'en vet , conme desvee crie et bret ; ele devine en son courage son grant deul et son grant donmage .
Sa seur entre ses braz la porte et mout doucement la conforte , mes du conforter n'est pas lex , car el ne l'amoit mie a jex .
Souz l'olivier le navré posent , ceus qui plorent environ chosent ; arousé l'ont ; souvent se pasme .
Oingnent li la langue de basme : o un coutel les denz desjoingnent , la langue de basme li oingnent .
Ice li fist parler un poi , mes ce qui chaut ! ne parla joi ; prié leur a a quel que paine qu'en li amaine tost Ysmaine .
Ysmaine li est en la bouche , l'amour de lui au cuer li touche ; il demande souvent Ysmaine et Jocaste la li ameinne : « Amis , fet ele , voiz t'espeuse , la chetive , la doulereuse ! » Ouvre les eulz si l'a veüe ; atant l'ame est du cors issue .
Iluec ot deul , mes il fu granz , et de viex houmes et d'enfanz qui sus le cors crient et braient , les prouesces Athon retraient , plaingnent sa force et son aage , sa prouesce et son vasselage .
Unne louee fu Ysmaine morte sanz fun et sanz alaine ; de lui pouez oïr merveille : el n'ot ne ne voit ne ne ceille et est vers conme feulle d'ierre , n'el ne se muet ne c'une pierre ; point de color n'ot en la face , plus estoit froide que n'est glace .
U col li estoit unne vaine qui li batoit a quel que paine ; sa mere et sa seur la remuent , les autres dames lor aiuent ; en unne chambre l'ont portee , un lit ont fet , enz l'ont posee .
Cil qui repairent au tornoi la mort Athon noncent le roi .
Quant li rois ot qu'Athes est mors , qui est le miex de son esfors , des eulz pleure , du cuer soupire ; n'est pas merveille s'il ot ire .
Un poindre prist par mi l'araine , avec soi les siens en ameine ; remés est li tornoi mes hui , car des ore torne a anui ; por ce remest que tuit sont las et pour le vespre qui ert bas , mes s'en voulez oïr la voire , la mort Athon desfist l'afaire .
Li rois est tristres et ploreux et giete souspirs doulereux ; puis que de mort ot la nouvele , a paines puet tenir en sele .
Ce est grant deul que li rois fet ; vers Athon sont tuit si refret , et nel di du roi seulement ; tuit li autre font ensement : plorent danzel et escuier , plorent serjant et chevalier ; un seul houme n'a en la cort qui pour l'amor d'Athon ne plort .
Athes ot amené o soi cenz chevaliers de son conroi ; cil ierent du miex de sa terre , meillor de ceux n'estovoit querre .
Cil font grant deul , n'oï tel fere ne par bouche d'oume retrere .
Cil font grant deul a desmesure , leur vies heent , n'en ont cure , ainz dient que trop ont vescu puis que leur seingnor ont perdu ; de devant lui ne se remuent , ainçois se pasment et se tuent et leur seingnor regretent fort qu'iluecques voient gesir mort .
Pasmez gisent el pavement et se complaingnent franchement : « Athes , sire , bele jouvente , bele chiere , franche , rouvente , biau douz sires , por coi es mors ? Qui tendra mes les granz esfors ? Tu tenoies la grant mesniee , tu la fesoies baude et liee , car tu donnoies les conrroiz , donnoies mulz et palefroiz , armes , robes et couvertors , bliauz et deduiz et otors ; tu donnoies les chevax cras , or et argent et riches dras .
Ti chevalier ierent joieux , onc jor n'en fu nul soufraitex ; tu leur donnoies les avoirs et faisoies touz leur vouloirs ; tu amoies les chevaliers , tu les tenoies forment chiers .
Onc ne vi hom de ta proece ne qui eüst si grant largece ; tu ieres sages de conseil , tu avoies un gent pareil , prouesce et senz , qui est sauvage envers houme de ton aage ; de ce avoies conmençaille ; de toi puet on dire sanz faille , se tu vesquisses un pou plus , sormontasses contes et dus .
Desavanciz estes , biau sire ; nous an avons dolor et ire , mout nous lesses soufraitex hui , n'avons ci terre ne refui et neanz est mes du retor en nostre terre a nesun jor : ja du retour n'estuet parler quant n'i poons o toi aler .
Conment verrïon nos sanz toi ne la roïnne ne le roi ? Aler nos estuet autre part , car la n'avons nos nul regart .
» La genz Athon plore et garmente et en tel guise se demente .
Ysmaine est en la chambre enclose et respira a chief de pose .
Sa mere la fet bien tenir , ne la let pas au cors venir , car de tant com plus le verroit , et plus souvent se pameroit .
Mes el ne puet plus endurer , mout conmença fort a jurer , s'ele nel voit , sempres morra ou son cuer de deul partira .
Atant sa mere aler la lesse ; un chevalier depart la presse et dui la mainent a la biere .
El descouvri du cors la chiere , pale le vit et sanz coulor ; au cuer en ot mout grant dolor , par la chiere l'eve li coule , du peliçon meulle la goule .
Cenz foiz le baise de randon , les eulz , la bouche et le menton .
Devant le cors si se compleint et son grant deul au cors refreint : « Athes ! biau sire , tu ne m'oz ! Euvre tes eulz ! por coi les cloz ? Ce est Ysmaine qui parole ! Maleüree , com sui fole ! Il ne m'entent ne ne me voit , en la biere le sent tot froit .
Mors es , Athes , ce est donmage ! Mar fu veü ton vasselage ! Avant tes jourz en es mors ci .
A l'ame face Deu merci ! Mors es , Athes , veraiement , mout as tost usé ton jovent ! Tes deus biax eux , or les me euvres ! Des or les mengeront coleuvres , ton cors et ta bele faiture tornera mes em porreture ! Ha ! Mors , com tu es poostive ! Il n'est rien el monde qui vive que tu n'aies en ta baillie , et quant te plest , tolz li la vie .
D'amer boivre le monde aboivres ; ceus qui s'entraiment tu dessoivres .
Grant deul a qui son ami pert , joie du siecle a deul revert .
Brieve joie ai eü de toi , lons en sera li deulz , ce croi ; ja n'avrai mes joie en ma vie , ainz ploreré que je mes rie ! Et n'est merveille se je plour quant j'ai perdu mon bon seignour ! Seingneur avoie a mon talent , n'avrai mes tel en mon vivant ! Donnee fui petite touse , et tu m'amas conme t'espouse ; je t'amai tant conme plus poi , mes onques a fere a toi n'oi .
Biau sire chiers , tu me disoies qu'aprés le siege m'en menroies ; quant la guerre seroit finee , m'en menroies en ta contree ! Ja mes ta terre ne verras , ne moi ne autre n'i merras ! Ha ! com avra grant deul ton pere , car tu n'avoies mes nul frere ; ton pere n'avoit mes nul oir , en toi avoit tout son espoir .
Et ta mere , que pourra dire ? assez avra courrouz et ire ; ja mes nul jour que ele vive , n'avra mes joie , la chetive ! Quant souloies a moi joer , plus de cent foiz t'oï loer unne sereur que tu avoies ; tant preuz , tant gente ne savoies .
Ha ! com morra de deul ta seur , ja mes n'avra joie en son cuer : a grant deul et a grant desroi leur tornera l'amour de toi .
Mal soit de l'arme qui t'ocist et du fevre qui l'arme fist ! car en grant deul as mis ta gent , et moi seur touz , et plus de cent ! » Ainsi se complaingnoit Ysmaine , et toute jour itel deul maine .
Le cors du duc a grant honnor gardent li grant et li menor ; li rois s'i sist et si baron o chandelarbres environ ; a travaill veillent la nuit tote qu'il ne dormirent nule goute .
Au matin emprés eure prime li soleux lieve et chiet la frime ; tuit li poëte de la vile s'asemblent tuit et sont dis mile ; vestent darmaires et tuniques et portent chasses et reliques ; ardent encenz et mierre et bame ; li mestre d'eus comnande l'ame .
Iluec a un temple dehors a grant honnor portent le cors .
Li oseques grant piece dure , par ordre le font o grant cure , chantent respons , leçons font lire , puis le metent el cimetiere ; mes ainz que fust u sarceul mis , delivra li rois touz les pris ; et ainz que fust le cors couverz , franchi li rois cinc cent cuiverz .
Ysmaine chiet as piez le roi , il l'en redresce tost vers soi , demanda lui : « Que velz tu , seur ? Di quanque toi vendra a cuer ; tout te ferai , n'en aies doute .
Se veus m'annor , si la pren toute .
- Frere , fet ele , n'en veull mie , mes ici veull changier ma vie .
Nonne serai , souz rigle vivre De tes rentes seul tant me livre que cent nonnains em puissent vivre .
Athes t'ama mout en sa vie , fai ci pour lui unne abaïe ; tant t'a Athes servi par foi que son cors a perdu pour toi ; pour toi tret Athes meinte paine , a s'ame donne iceste estraine .
Se par toi a s'ame repos , aumosne y avras et grant los .
» Li rois leur donne fiez mout granz , set cenz muiz de touz blez par anz , terre leur donne a cenz charrues , en la cité dos mestres rues , et le flun et la pescherie , tout environ grant praierie , et tant de moulins et de fors dont avront pain assez toz jors ; se li serjanz dehors n'en triche , dedenz avront vivre mout riche .
De la pitié qu'il ont d'Ysmaine plorent contor , plorent demaine , plorent tuit cil qu'ilueques sont et riche et povre grant deul font , et pour l'amour de la pucele se velerent en la chapele cent puceles de son aage , toutes de pris et de parage .