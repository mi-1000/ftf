un borgois vous acont la vie
qui se vanta de grant folie
que fame nel porroit bouler
Sa fame en a oï parler
Si en parla priueement
et en iura serement
qu’ ele le fera mençongier
Ja tant ne s’ i saura guetier
ior erent en lor meson
la gentil dame et le preudon
en banc sistrent lez a lez
n’ i furent gueres demorez
ez vous pautonier a l’ uis
molt cointe et noble et sambloit plus
fame . que homme la moitié
vestu d’ un chainsse deliié
d’ une guimple bien safrenee
et vint menant molt grant posnee
ventouses porte a ventouser
et vait le borgois saluer
en mi l’ aire de sa meson
diex soit o vous sire preudon
et vous et vostre compaignie
diex vous gart dist cil bele amie
venez seoir lez moi ici
sire dist il vostre merci
Je ne sui mie trop lassee
dame vous m’ auez ci mandee
et m’ auez ci fete venir
or me dites vostre plesir
cele ne fu pas esbahie
vous dites voir ma douce amie
montez lasus en cel solier
Il m’ estuet de vostre mestier
ne vous poist dist ele au borgois
quar nous reuendrons demanois
I’ ai goute es rains molt muereillouse
et por ce que sui si goutouse
m’ estuet il fere poi sainier
lors monte aprés le pautonier
les huis clostrent demaintenant
le pautonier le prent esrant
en lit l’ auoit estendue
tant que il l’ a foiz foutue
qntua il orent assez ioué
foutu besié et acolé
Si se descendent del perrin
contre les degrez en fin
vindrent esrant en la meson
cil ne fu pas fol ne bricon
ainz le salua demanois
Sire a dieu dist il au borgois
diex vous saut dist il bele amie
dame se diex vous beneïe
paiez cele fame molt bien
ne retenez de son droit rien
de ce que vous sert en manaie
Sire que vous chaut de ma paie
dist la borgoise a son seignor
Ie vous oi parler de folor
quar nous bien en couuendra
cil s’ en va . plus n’ i demora
la poche aus ventouses a prise
la borgoise se rest assise
lez son seignor bien aboufee
dame molt estes afouee
et si auez trop demoré
Sire merci por amor dé
Ia ai . iẹ esté trop traueillie
Si ne pooie estre sainie
et m’ a plus de cops ferue
tant que ie sui toute molue
n’ onques tant cop n’ i sot ferir
c’ onques sans en peüst issir
par rebinees me prist
et a chascune foiz m’ assist
Sor mes rains de ses peçons
et me feroit vns cops si lons
toute me sui fet martirier
et si ne poi onues sainier
Granz cops me feroit et sounte
morte fusse mon escïent
S’ un trop bon oingnement ne fust
qui de tel oingnement eüst
Ja ne fust mes de mal greuee
Et quant m’ ot tant demartelee
Si m’ a aprés ointes mes plaies
qui molt par erent granz et laies
tant que ie fui toute guerie
tel oingnement ne haz ie mie
et il ne fet pas a haïr
etEt si ne vous en quier mentir
l’ oingnement issoit d’ un tuiel
et si descendoit d’ un forel
d’ une pel molt noire et hideuse
mes molt par estoit sauoreuse
dist li borgois ma bele amie
a poi ne fustes mal baillie
bon oingnement auez eü
cil ne s’ est pas aperceü
de la borde qu’ ele conta
et cele nule honte n’ a
de la lecherie essaucier
por tant le veut bien essaier
Ia n’ en fust païe a garant
Se ne li contast maintenant
por ce tieng ie celui a fol
qui iure son chief et son col
que fame nel porroit bouler
et que bien s’ en sauroit garder
mes il n’ est pas en cest païs
cil qui tant soit de sens espris
qui mie se peüst guetier
que fame nel puist engingnier
quant cele qui ot mal es rains
boula son seignor premerains