I Oiés uns vers qui mout font a löer : Ch'est de Guillaume le marchis au cort nés , Et de Guiborc , la dame o le vis cler , Qui tint Orenge et Nimes la chité Et Tourteleuse et Pourpaillart sor mer .
En dant Guillaume ot mout bon avoué; Ensamble furent cent ans et un esté Ains que mourut la dame o le vis cler .
Mout ot ëu et paines et lasté Et mainte joie , che fu la vérité .
Et dans Guillaume ot mout sa volenté Puis qu'a Thibaut , le roi , fu accordés; Tous jours tint puis en pais son ireté De cha la mer , chou fu la vérité , E de paiens fu si fort redoutés Que il tranbloient la ses nons fu només .
En pais tenoit et son bois et son pré Et trestoute sa terre .
II Dame Guiborc , qui mout fist a löer , Uns maus li prist dont ne pot respasser; A Nimes jut , che fu la verités .
Guillaume en fu courechiés et irés , Et mout de dames et tous li parentés .
La dame a fait dant Guillaume mander , Et il i vint , ne le vaut refuser .
« Que vous plaist , dame , por sainte charité ?
» « Jel vos dirai , » dist la dame , « en non Dé .
Malage ai grant , jou n'en puis escaper .
Par maintes fois avons ris et gabé : Or vous pri jou , pour sainte charité , S'ainc vos mesfis en dit ne en pensé , Pour Dieu vos pri que le me pardonés .
» Et dist Guillaume : « A vostre volenté !
De Dieu , de moi vos soit tout pardoné .
Poi avrai joie quant de moi partirés; Che poise moi quant si tost me falés .
» « Guillaume sire , » dit Guiborc , « entendés : Mes joiaus soient mes puceles doné , Et mes tresors les nonains , les abés , As clers , as prestres , qui font le mestier Dé; Et si me faites ma droiture doner .
» Et li quens dist : « Volentiers et de gré .
» Tout le clergié a Guillaume mandé , Et il i vindrent de bone volenté , Si li ont toute sa droiture doné , Et en après la dame a souspiré; Guillelme a a Jhesu commandé , Et en après n'a un seul mot parlé .
Li quens Guillaume a de pitié plouré , De la dame est en cest siecle sevrés .
Droit au moustier ont la dame porté , Bien hautement ont li prestre canté , Grant fu l'offrande que il i ot doné , Après la messe ont la dame enterré .
Li quens Guillaume a grant duel demené Trestout le jour tant qu'il fu avespré .
Couchier s'en vait ens en son lit paré .
Dex ne volt mie que il fust oublïés , Par un sien angele li manda son pensé , Que il alast a Genevois sour mer .
Quant li bons quens ot ces mos escouté , Il ne vaut mit son commant trespasser; A Dieu commande la gent de son regné , Un sien filluel sa terre a commandé Si li fist faire homage et fïauté .
Quant ot che fait , ne se vaut arester , Son bon destrier a mout tost atorné , Chainte a l'espee au senestre costé , Sa bone targe n'i a pas oublïé , Toutes ses armes en a o lui porté .
De la vile ist , n'i a plus demouré , Ainc n'en mena ne conpaignon ne per , Tout droit a Bride a son cemin torné .
Vint a la vile , si commence a errer , Entre el moustier saint Julïen le ber , S'orison i a faite .
III El moustier entre Guillaume Fierebrace , Lieve sa main , si saine son visage; Il s'agenoille si encline l'image : « Saint Julïen , jou sui en vostre garde; Jou lais pour Deu mes castiaus et mes marces Et mes chités et tout mon iritaige .
Saint Julïen , jo vous commant ma targe; Par tel couvent le met en vostre garde , S'en a mestier Löëys , li fils Charle , Et mes filleus qui tient mon iritage , Contre paiens , la pute gent salvage , Reprendrai le .
S'ous rendrai trëuage , Trois besans d'or; au Nöel et a Paske Les vos rendrai , a trestout mon ëage .
» Li quens l'a prise par la guige de paile , Portee l'a desour l'autel de marbre .
Encor le voient et li fol et li sage , Tout cil qui vont a Saint Gille en voiage , Et le tinel dant Rainuart l'aufage Dont il ocist maint Sarrasin salvage .
Li quens remonte sor son destrier de garde , Ist de la vile , si aquelt son voiage , Vers Genevois s'en torne .
IV Li quens Guillaume vers Genevois s'en va , En l'abëie que l'angeles li moustra .
Son bon destrier aveuques lui mena , Son bon hauberc et son elme porta , Son branc d'acier et l'espiel qui tailla .
Par ses jornees li quens tant esploita Qu'il vint a Genves .
De rien ne sejorna , Droit au moustier illuec s'achemina , A l'autel vint , ses armes presenta; N'a en talent que mais se conbatra , Se Löëys mout grant mestier n'en a Vers Sarrasins , que ja nen amera .
El cloistre vint , de riens ne s'esmaia , L'abé trova , mout bel le salua .
L'abes le voit , mout bien reconnut l'a , Lés lui l'asist et si li demanda : « Sire Guillaume , que quesistes vous cha ?
» Et dist li quens : « Nel vos celerai ja : Uns angeles vint , et Dex le m'envoia , Que fusse moines et si venisse cha .
Or le me faites , grant aumone sera .
» « Volentiers sire , » l'abes respondu a; « Moines serés , trestorné ne sera; Ja li capitres contre vous ne sera , Si con je quit et pense .
V « Sire Guillaume , » dist l'abes , « biaus dous sire , Maint home avés fait tüer et ocire; De penitance ne vos puis escondire Pour vos peciés , dont avés fait vint mile .
Moines serés , s'enterrés en martire .
Mais or me dites , savés chanter ne lire ?
» « Öil , sire , abes , sans regarder en livre .
Vous estes maistres , vos savés bien escrire En parchemin et en tables de chire .
» L'abes l'entent , si commencha a rire , Et tout li moine qui erent en capitre .
« Sire Guillaume , proudom estes et sire; Si m'äit Dex , nous t'aprendrons a lire Vostre sautier et a chanter matines Et tierce et none et vespres et conplie .
Quant serés prestres , si lirés l'evangile , E si chanterés messe .
» VI Li quens Guillaume l'abé an araisone : « Pour Dieu , biaus sire , et car me faites mone , Ordenés moi , si me faites couroune !
» Et dist li abes : « Par saint Piere de Rome , Vous l'avrés ains chanter ore de none , Ne li capitres ne m'en ira encontre .
» Prent unes forces , si li a fait corone : Quant il fu rés , mout fu bele persone .
Un moine apele , par son droit non le nome : « Alés moi tost querre une noire goune , Prenés l'estole , qui bien siet a proudoume , Et froc et cape et estamine et coule Et la pelice qui mout est rice et bone .
Il n'a tant bone desci qu'en Bargelone; Uns miens cousins qui fu nés a Perone Le m'aporta de la outre Nerbone .
» Chil li aporte , a Guillaume le doune .
Li quens le vest , onques n'i quist essone; Grans fu assés , mais ne fu pas trop longe , Bien failli demie aune .
VII Li quens Guillaume en l'encloistre s'asist .
Courone ot grant; et li abes li fist; Es la pelice que il vestir li fist Courte li fu , et li abes en rist , Et tout li moine s'en rïent autresi , Cascuns l'esgarde , si se sont esjöi .
Damerdiex le garisse !
VIII Li quens Guillaume fu röigniés entour , De la couroune resambla bien priour .
N'ot laiens moine ne abé ne prior Qu'il ne fust graindre demi pié et plain dor .
L'abes l'esgarde , si li dist par amor : « Vous estes moines , el non le Creatour !
Or nos amés et portés grant honor , Et tout li moine vos tenront a signor .
» Et dist Guillaume : « Nen aiés ja poour .
Ausi le dites au grant et au menor Qu'il ne me facent malvaisté ne iror; Tout le plus cointe feroie tel paour , Bien porra dire qu'entrés est en mal jor .
» Dont fu Guillaume puis en l'ordene maint jor , Mout mena sainte vie .
IX Li quens fu moines , si ot la robe prise; Mout volentiers öi le Deu service , Ne li escape ne messe ne matine , Tierce ne none ne vespre ne conplie .
Li autre moine li portent grant envie .
Dïent entr'aus : « Mout par est grant folie !
Nostre abes fist une grant dïablie Quant il cest home rechut en abëie; De si grant coust ne vi home en ma vie : Quant nos avons une mice et demie , Il en a trois , ne s'en saole mie .
Mal dehet ait tel moine en abëie !
Qui chi le mist , li cors Dieu le maudie , Qu'il nos fera tous honte !
X « Quant nos avons cinc aunes en nos gones , Il est si grans que il l'en convient dose , Et chape et cote et la pelice encontre .
A paines june de midi dusqu'a none; Au main menjue trois mices grans et bones , N'i remaint point de mie ne de croste .
Quant a des feves , si demande la joute Et les poissons et le bon vin encontre; D'un grant sestier n'en remanra ja gote .
Quant est saous , si nos cace et deboute , Si nos fait toute honte .
» XI Trestout li moine sont en capitre entré , De dant Guillaume commencent a parler .
Dist l'uns a l'autre : « Mal nos est encontré !
Se cist vit longes , tot serons afamé .
» A ces paroles i est venus l'abés : « Segnor , » fait il , « mout vos voi esfraés .
Parlés vous ore de Guillaume au cort nés , Qui tant nos a travilliés et penés ?
» « Nel poons mais souffrir ne endurer : Quant nos parlons , il ne li vient en gré , Ains nos veut tos et ferir et bouter .
Les poins a gros , si nos en puet tüer , Li colp qu'il done font mout a redouter .
Quant est irés , si nos fait tous tranbler , N'i a celui qui ost un mot souner .
» Es vous venu le cenelier l'abé , A bastonchaus , ne pot sor piés ester; Tant l'ot batu dans Guillaume au cort nés Que il ne pot sans apoier aler .
« Pour Dieu , sire abes , a vous me vieg clamer De vostre moine , qui Dex puist mal doner .
Dex le confonde chïens le fist entrer !
Jou port les clés pour vostre bien garder As vis dïables soient il commandé !
J'estoie ier sains , or sui a respasser , Qu'il a chïens un moine foursené .
Car , quant il a un petitet juné , Au celier vient si l'a tost desfremé , Del pié le fiert si l'a tost enversé , Vin vait querant tant qu'il en a trové , De le vitaille tant qu'il en a assés .
S'on li desfent , mout tost l'avra frapé Ou par le pié a le paroi jeté .
Ier fu assis dans Guiliaume au cort nés , De vostre vin me prist a demander; Jou fis que fols quant jou li oi veé , Qu'il le me fist chierement conparer .
Mieus me venist qu'il fust outre la mer !
Il salli sus si me prist a bouter .
De tel ravine que il me fist hurter Mout malement droit encontre un piler .
Or me couvient a potences aler .
Li autre moine me virent bien bouter , Mal de celui qui l'osast adeser .
Honis soit moines qui tant se fait doter !
» « Segnor , » dist l'abes , « or oiés mon penser; Se tout ensamble le voliés crëanter , Bien porrïens dant Guillaume grever , Qu'il seroit mors et trestos decopés .
Car l'envoions as poissons a la mer !
A deus soumiers nos en face aporter .
De nos deniers li ferons delivrer , Et un serjant ferons o lui aler , Pour les soumiers et conduire et guïer .
Ains qu'il revignent , seront il afolé Ou mort ou pris , s'en serons delivré .
Larrons i a qui mout font a douter , Qui tous jors vivent de tolir et d'enbler; Nus hom n'i passe qu'il ne soit desrobés .
Nous li ferons son bon ceval mener , Il li toldront , ne porra endurer , Fier talent a si s'en vaudra meller .
Et li larron l'avront tost decopé; Lors en serons a tos jors delivré .
Et s'il revient , nos reparlerons d'el .
» « Ensi iert il , ja nen iert trestorné !
» Par le prior font Guillaume mander , Et il i vint , ne le volt refuser .
Et dist Guillaume : « Sire abes , que volés ?
Mout voi ces moines envers moi äirés; Mais , par l'apostele c'on quiert en Noiron Pré , S'un seul petit me font mais äirer , Tant en ferai trebucier et verser N'aront talent de matines canter , Ou il feront toute ma volenté .
» Li moine l'öent si prendent a tranbler; Dist l'uns a l'autre : « Mal nos est encontré !
Se il vit longes , tout serons afolé .
» Et dist li abes : « Guillelme , entendés : Se volés faire c'on vos veut demander , Tous li capitres vos en sara bon gré .
» Et dist Guillaume : « Öil , sire , en non Dé .
» « Sire Guillaume , » dist l'abes , « entendés : Vous en irés as poissons a le mer Et deus soumiers ferés o vous mener .
De nos deniers aveuc vous porterés , De quoi porrés le poisson achater , Et un serjant pour les somiers mener .
Mais une cose ne vos voel oublïer : En nul capitre ne doit on meserrer .
Vous en irés par le bois de Biaucler; Larrons i a qui mout font a douter , Qui trestout vivent de tollir et d'enbler; Nus hom n'i passe qu'il ne soit desrobés , Ne clers ne prestres ne mones coronés : Se il vos tolent vo destrier sejorné , Toute la robe que vos i porterés , Sire Guillaume , si vos en consirés , Ja de conbattre , sire ne vos penés » .
« Dex !
» dist Guillaume , « onques mais n'öi tel !
Ainc de marcié ne me soi jor meller , Ne nul avoir vendre ne achater; Et li larron qui me vodront rober , Jou les ferai de male mort finer .
» « Taisiés , » dist l'abes , « ne vos vigne en pensé !
Puis qu'estes mones benëis et sacrés , D'arme tranchant ne vos devés meller .
» « Dex , » dist Guillaume , « dont serai afolés Et ocis a tormente .
XII « Por Deu , sire abes , s'il veulent mon destrier ?
Il n'a millour sous le cape dou ciel Pour porter armes en grant estor plenier .
Quant on le hurte des esporons d'acier , Il vait si tost par terre et par rocier Ne s'i tenroit faucons ne espreviers .
Jou le toli Aerofle le fier , Et a m'espee li toli jou le chief .
S'il le me tolent , bien devrai esragier .
» Et dist li abes : « Donés lor volentiers , S'il le vos tollent , ne vos en coureciés : Ne devés pas conbatre .
» XIII Et dist Guillaume : « S'il me tollent mes gans ?
» Et dist li abes : « Faites lor biaus sanblans , Si lor donés volentiers , en riant .
» « Voir !
» dist Guillaume , « ainsi iere mout dolans , Car , par l'apostele que quierent penëant , Ains que m'en parte les ferai tous dolans , Car tous les cuic ocirre .
» XIV Et dist Guillaume : « S'il me tollent mes botes Et l'estamine et la goune et la cote ?
Soufferrai jou que l'on me bate encore ?
Quant vient au batre , si est mout laide cose .
Se jou le sueffre , maldite soit ma gorge !
Se truis larrons qui me tollent ma robe , Je vos dis bien , par saint Piere l'apostele , Jes pendrai par la goule .
» XV Et dist Guillaume : « S'il me tollent mes braies , Icele chose c'on claime famulaires ?
» « Chertes , » dist l'abes , « donc serait cose laide; De cele cose vos doit il bien desplaire .
Desfendés lor si lor pöés mal faire : D'os et de char lor faites grant contraire .
» Et dist Guillaume : « Ice me puet bien plaire .
Quant le congié me donés de ce faire , Je vos en jur par le cors saint Ylaire S'il me font chose qui me doie desplaire , Troveront moi felon et deputaire .
Grant honte aroie de mes braies hors traire , Ains que les aient en i ferai maint braire , Se Dex mes bras me sauve .
» XVI Li quens Guillaume , quant öi desraisnier Son dant abé , n'i ot qu'esleecier , Que pour ses braies se porra courecier .
Vait en la vile , si fait faire un braier , Del millor paile que on puisse baillier; Mande un orfevre por mieus aparillier A besans d'or et a boutons d'or mier; Et les lasnieres fisent mout a proisier; Tel aguillon i a fait atacier , Plus de cent saus li cousta au paier .
Et quant li quens ot bien fait son braier , Dedens ses braies le prist a ratirier .
« Braier , » dist il , « mout te doit avoir cier : Tu m'as cousté a faire maint denier .
Tels te verra , par le cors saint Ricier , Se il te prent auques a convoitier , Tant qu'il te voelle de mes braies sacier , Mien ensïant , il le conparra cier .
» Vient a l'abé , sel prent a arainier : « Sire , » dist il , « jou irai mon sentier .
Se il m'asallent , li larron pautounier , Et de ma robe me voellent despoillier , Jou lor lairai , por vos dis otroier , Et le ceval que jou doi cevaucier; Mais le braier que j'ai fait afaitier , S'il le me tollent , il me troveront fier : Qui près de moi se vaudra acointier , Sachiés de voir , il le conparra cier De mon poing destre desor le hanepier , Que la cervele li ferai trebucier , Que tot li autre i avront qu'esmaier .
» L'abes l'öi , si se prist a saignier , Et l'uns des moines a l'autre a consillier : « Par saint Denis , cil se veut esragier !
Se li larron nel püent justicier , Mal l'avons esploitie .
» XVII Li quens Guillaume a congié demandé , L'abes li done volentiers et de gré .
Plus de dis livres li fist l'abes doner , Dont il porra les poissons achater , Et deus somiers li a fait aprester , Et un vallet qui les savra guïer .
Li quens Guillaume est el destrier montés , Ist de l'encloistre , n'a cure d'arester .
Li autre moine , quant l'en virent aler , As vis dïables l'ont trestot commandé; S'or le sëust dans Guillaurne li ber , Mout chierement lor fëist conparer .
Et li frans hom est el cemin entrés , Et les somiers fait devant lui guïer .
Jhesu de glore commence a reclamer Que sain et sauf l'en laisse retorner Ainc ne fina dusqu'al bos de Biaucler , Mais des larrons nen ont un seul trové .
Outre s'en passe tant qu'il vint a la mer .
Lors commencha poissons a achater , Lus et saumons qui mout font a löer , Et esturjons , anguilles pour saler .
Il prent sa male , si le cort desfremer; Tant li anoient li denier a conter Qu'a grans paumees les commence a jeter .
Dist l'uns a l'autre : « Vés ci bon ordené !
Bien ait de l'ame quil voia a la mer .
Se de tels homes ëussiens a plenté , Rice seriens anchois un mois passé; Ne li caut gaires que on vende le blé , Mais que il ait son ventre saolé .
» Li quens Guillaume ne sot onques coser , Vers les vilains ne volt pas ranprosner; Mais cele nuit se fist bien osteler , Del poisson ot assés a son souper , Et le bon vin n'i volt mie oublïer , De ses deniers ne vaut nul reporter .
A mout grant aise s'est la nuit reposés , Dusqu'au demain que il fu ajorné .
Li quens monta , ses somiers fait troser , Vers l'abëie s'est mis au retorner .
Ainc ne fina dusqu'au bos de Biaucler , Mais des larrons nen ot mie trové , Tant qu'il s'en vint el parfont gaut ramé .
Li quens Guillaume fu mout gentils et ber , Voit son vallet , si l'a araisonét : « Amis , biaus frere , savés vous nient canter ?
Ja pour larron mar vos esmaierés .
Quidiés vous dont ne vos pusse garder ?
» Li vallés l'ot , prist soi a escrïer , Bien hautement commencha a chanter : « Volés öir de dant Tibaut l'Escler , Et de Guillaume , le marcis au cort nés , Si com il prist Orenge la chité , Et prist Orable a moillier et a per , Et Glorïete , le palais principer ?
— Jou ne saroie , sire , plus haut chanter , Car chi soloient li larron converser , Qui tos jors vivent de tollir et d'embler .
S'il nos perchoivent , n'en poons escaper , Ne nos garroit ne vesques ne abés Ne clers ne prestre ne mones coronés Que ne soions maintenant decopé .
» Et dist Guillaume : « Ja mar en douterés , Ja pour larron ne laissiés a canter : Car s'il i vienent , jo vos quit bien tenser .
Li vif dïable les en ont enportés , Que jou nes puis vëir ne encontrer .
» Li vallés l'ot , si commence a chanter .
Si hautement fist le bois resoner , Quinse larron l'orent bien escouté Qui sont el bois , si se doivent disner , Et lor mengier orent fait atorner .
Un hermitage avoient derobé , Et les convers orent tous estranglés , Deniers et robes en orent aporté .
Dist l'uns a l'autre : « J'ai öi un jougler .
Oiés con cante de Guillaume au court nés !
» Et dist li maistre : « Faites le cha torner !
S'il porte avoir , n'en porra escaper .
» Et dist li autres : « Sire , laissiés l'ester , Car jougleor ne doit nus destorber , Mais tout franc home les dëussent amer , Deniers et robes et a mangier doner .
» Et dist li maistres : « De folie oi parler; Quant il i vint , bien le doit conparer .
Anchois qu'il soit de nos mains escapés , Porra il dire que mar fu onques nés .
» Il saillent sus , es cevaus sont monté , Lor armes prendent , el cemin sont entré , Dusqu'a Guillaume ne se sont aresté .
Par tel äir ont le conte escrïé Que li somier en sont tout esfraé , Li quens Guillaume en a le sanc müé .
Il li escrïent environ et en lé : « Estés , dans moines , ne nos escaperés !
S'alés avant , tous serés decopés .
» Et dist Guillaume : « Qu'est che que demandés ?
Se mal nos faites , riens n'i gaaignerés : Escumenié serés de dant abé , De l'apostoile , de tous les ordenés .
» Et dist li maistres : « De folie parlés !
Ne clerc ne prestre ne vesque ne abé Ne prisons nous un denier mouneé .
Trop estes rices et d'avoir assasés .
As povres gens dëussiés tout doner , Et vostre vie dëussiés amender .
Or pensés bien de matines chanter , Nous penserons de tollir et d'enbler .
N'en porterés un denier mouneé De tout l'avoir qu'avés chi amené !
» Le vallet prendent , a terre l'ont jeté , Et piés et mains li ont estroit bendés , Puis le jeterent envers en un fossé , Et puis en sont au conte retorné , Si li escrïent : « Dans moines , n'en irés !
» Dex le garisse , par la soie bonté , Ore en a bien a faire .
XVIII Li larron furent felon et soudoiant , Guillaume prendent et derriere et devant , Au frain le tienent , que il ne voist foiant , Li uns le boute , l'autres le va sachant .
Et dist li uns : « Con cis moines est grans !
» « Voire , » dist l'autres , « il est de fier samblant .
Vés com il vait les deus eux rooillant !
S'il se courouce , il nos fera dolans .
» Che dist li tiers : « Com il a rices gans , A or parés !
Ja millors ne demant .
» Il li demande illuec demaintenant .
« Tenés , » dist il , « jou le fac mout dolans , Car jou voi bien que jou ne puis avant .
S'or me laissiés escaper par itant , Si m'aït Diex , preu i averés grant .
» Et dist li maistres : « Vous parlés de noiant !
De tout l'avoir que avés en presant N'en porterés le vaillance d'un gant .
» « Voir , » dist Guillaume , « dont me va malemant; Mout grant pecié en faites .
» XIX Il li demandent la goune de son dos , Et en après l'estamine et le froc , Et il lor done , onques n'i quist deport; Sour le ceval remest tous nus li cors .
« Dex , » dist Guillaume , « com or samble bien sot !
Trop puis souffrir , foi que jou doi saint Pol .
Or en dëusse quatre ou cinc avoir mors Et ochis a martire .
» XX Sor le ceval fu dans Guillaume encore , Tos nus et povres , qu'il n'avoit point de robe , Ne mais ses braies , ses cauces et ses botes .
Li larron furent entour lui tot a rote , Au frain le tindrent , qu'il ne lor puist estordre .
« Larron , » dist il , com estes de pute ordre !
A males fourques serés pendu encore; Si ferés vous , se de chi puis estordre .
» Li maistres jure son menton et sa gorge , Saint Lïenart , c'on requiert a Limoge : « Cha meterés le cheval et les botes , Et les ganteces nos lairés vos encore .
» Li quens descent del cheval sor la mote : « Tenés , » dist il , « pour saint Piere l'apostre !
Mien ensïent , ne vos ai mais que sorre , Fors unes braies qui me cuevrent les costes , Et un braiel qui est malvais et povres .
» Et dist li maistres : « Cha le rendrés encore .
» Chou dist Guillaume : « Foi que jou doi nostre ordre , Mieus vaut assés que toute l'autre robe , Et , se volés , vous l'avrés ja encore , Mais jou nel donrai mie .
» XXI « Segneur larron , » dist Guillaume au vis fier , « Si m'äit Dex , vés ci un bon braier !
Il n'a tant bon dechi a Montpellier , A bendes d'or et a boutons d'or mier .
Chil qui l'avra , tenir le devroit cier; Plus de set livres cousta il avant ier .
Se tant l'amés que nel volés laissier , Plus près de moi vos convient aproismier .
Se jel vos doins , Dex confonde mon cief , Car j'en avroie en maint lieu reprovier; Mais vigne avant qui le vaudra baillier .
» Li maistres lerres a coisi le braier Et les jagonches et l'or fin flamboier; Damedieu jure ne li vaudra laissier .
Il s'agenoille , qu'il il veut deslacier , Qu'il le voloit fors des braies sacier .
Voit le li quens , n'i ot que courecier : « He !
Dex , » dist il , « com or puis esragier , Com or me tienent cist gloton losengier , Que nes mes braes ne me veulent laissier !
Or voi jou bien proiere n'a mestier .
Dex me confonde , s'or ne me voel vengier !
» Qui li vëist lors la teste hocier , Les dens estraindre , et la color cangier , Paour l'en pëust prendre .
XXII « Dex , » dist Guillaume , « or vol qu'il m'est a laide , Car jou n'i truis ne merci ne manaide .
Ja commanda dans abes , nostre maistre , Se trovoie home qui me tolist mes braies , Et mon braier vausist a force traire , Lors dont a primes me poroie je iraistre .
Se plus ateng , miex vauroie estre a naistre , Car il sont trop felon et deputaire .
» Hauce le poig , si vait ferir le maistre : Tel cop li done devant en son visage , L'os de la goule en deus moitiés li quasse , Mort le trebuce a terre .
XXIII Li quens Guillaume mout forment s'äira , Par maltalent le poig destre leva , Si fiert un autre que devant lui trova , L'os de la goule tout li esmïela .
Deus en saisi a ses deus poins qu'il a , Par tel äir ensamble les hurta Que l'un a l'autre trestout eschervela .
Et au cinquisme un tel cop redouna Que la cervele toute li deffroissa .
De son poig destre un autre cri assena Enmi le pis , si que tot l'enversa , Li cuers del ventre au cäir li creva .
Et le setisme par les cheveus coubra , Trois tors le torne , et au quart le rua Encontre un caisne , que tout le conbrisa : Puis si a dit : « Quant cist relevera , Ja de canter talent ne li prendra .
Mout par fu fols quant mes braies m'osta .
De tolir braies n'öi parler piech'a .
Se nus les veut , si se traie en escha; Bones saudees de mon poig portera , Si que , jou quit , ja mais ne robera Moi ne autrui qui le cemin ira .
» Quant cil l'entendent , chascuns s'espöenta; Dist l'uns a l'autre : « Quel dïable chi a !
S'ensi se tient , nus n'en escapera .
» Il se ralïent et de cha et de la , Lancent li lances et dars que chascuns a , Dex le gari , que nus ne l'adesa .
Voit le li quens , Damedieu reclama : « Si voirement con le ciel estoras , Garissiés mon cors , sire !
» XXIV « Dex , » dist Guillaume , « si con tu es verais , Garis mon cors de ces larrons pusnais !
Grant pecié fist nostre abes beneois , Cha m'envoia a mout povre conroi , Sans mon hauberc et mon branc vïenois Et mon vert helme et mon espiel turquois .
Se il i fussent chertes cinquante et troi , Tout fuissent mort li larron maleoit .
Chi voi jesir tant bon branc vïenois; N'en prendrai nul , car il m'est en defois , Car el capitre dist li abes cortois Que n'ëusse armes fors le char et les os , De che me desfendisse .
» XXV Li quens Guillaume a regardé arrier , D'encoste lui voit ester son somier , Que de poisson avoit bien fait cherkier .
Li quens li race le cuisse a tout le pié , En haut le lieve , s'a son pas avanchié , Vint as larrons le premier a paié Par tel vertu que mort l'a trebucié .
Puis fiert un autre li vassals droituriers , Et puis le tierc , ne l'a mie espargnié .
Trois en a mors des glotons losengiers .
Tant i feri li jentix quens proisiés , Tous les a mors , n'en remest uns en pie .
Or a Guillaume le cemin aquitié , Ja mais povre home n'i laira son marcié .
Li quens Guillaume le soumier a coisié De cui ot pris le quisse a tout le pié : « Diex , » dist li quens , « par ta sainte pitié , Garissiés , sire , cest cheval meshaignié , Si que le voie sain et sauf et haitié .
» Lors prist la quisse que il avoit sacié , Si li remist li gentils quens proisiés Sifaitement com il l'ot esragié .
Pour la proiere dou bon conte proisié I fist Dex grant miracle .
XXVI Quant li bons cuens ot s'orison finé , Lors prist la quisse dou bon somier trosé , Si li remist , tantost fu resanés , A tout le fais s'est li chevaus tornés .
Li quens Guillaume est arrier regardés , Voit son vallet ens el fons d'un fossé Ou li larron l'en avoient jeté .
Li gentix quens l'a mout tost desnöé , Et en après si l'en a apelé : « Amis , biaus frere , vois cevaus a plenté , Sors et bauchans et noirs et pumelés ?
Quinse en i a , jou les ai bien nonbré .
Montés el mieudre , les autres en menés .
» Dist li vaslés : « Volentiers , en non Dé .
» Et cil les prent , ne s'i est demorés .
Lor chemin ont anbedoi arouté Droit vers lor abëie .
XXVII Li quens Guillaume aceut sa pescherie , Et les chevaus n'i laissierent il mie , Del bois issirent et vont vers l'abëie .
Troi moine furent sour la porte a espie , Et par desous l'orent bien vereillie .
Voient Guillaume qui venoit la caucie , Jus descendirent , ne s'atargierent mie , A l'abé vienent , la novele ont noncie : « Guillaume vient a mout grant chevaucie , Chevaus amaine et destriers d'Orcanie .
» « Dex , » dist li abes , « dame sainte Marie , Tout cel avoir ne gäigna il mie .
A mout maint home a il tolu la vie , Et desrobé moustier et abëie .
Clöés la porte , n'ai soig de sa folie , A ceste fois n'i enterra il mie .
» « Non , pour Dieu , sire , » n'i a celui ne die , « Ja nos batroit et diroit estoutie .
» Es vous Guillaume et le vaslet qui crie : « Ovrés la porte , prendés la pescherie Et ches chevaus , s'iert rice l'abëie , Tout par Guillaume , qu'onques n'i ot äie .
Or a il bien provende desservie , N'i doit fallir en trestoute sa vie .
» Li moine l'öent , si ne respondent mie , Chascuns vausist qu'il ne revenist mie .
Il li escrïent a haute vois serie : « Demourés la , vous n'i enterrés mie , Car vous estes rouberes .
» XXVIII Li ber Guillaume est venus a la porte , Et li portiers l'a encontre lui close Et veroullie et fremee a grant force .
Li quens Guillaume li crie et li ennorte : « Oevre la porte , Dex confonde ta gorge !
Prent les poissons que cis somiers aporte .
Bons lus i a et s'i a mainte alose , Et bones troites , dont les testes sont grosses , Bons esturjons et bons saumons encore .
» Dist li portiers : « Par saint Piere l'apostre , A ceste fois n'i enterrés vous ore; L'abes mëismes l'a encontre vos close .
» « Dex , » dist Guillaume , « maldite soit tex ordre , Quant nostre moine me font de l'entrer force .
Mais , par le foi que jou doi a saint Josse , S'i puis entrer par amors ou par force , Trestout li moine le conparront encore , Ne lairai nul nel bace .
» XXIX « Dex , » dist Guillaume , « ki tout as a garder , Conseille moi par la toie bonté : Aveuc ces moines me quidai sejorner , Dehét ait l'abes , quant ne m'i laisse entrer !
Or sai jou bien , la me fisent aler Pour as larrons le mien cors afoler , Mais Dex de gloire m'en vaut bien destorner .
Or sai jou bien merci n'i puis trover , Ne par proiere ne porrai ens entrer .
» Li cuers del ventre li commence a lever , De mautalent commence a tressüer .
D'encoste lui voit un grant fust ester , Quatre vilain i orent que porter .
Par maltalent le vait as poins coubrer , Encontremont le commence a lever , Par grant vigour vint a la porte ester , Issi grant cop li commence a douner , Trestout l'encloistre en a fait resouner; Les cols puet on d'une liue escouter .
Le maistre porte fait a terre verser , Et les veraus et les gons craventer; Et li flaiaus a le portier tüé .
Trestout li moine sont en foies torné Parmi les cambres dont il i ot assés .
El cloistre vint dans Guillaume li ber , Si commencha moines a escrïer .
Dis en encontre , ne porent escaper , ( Ki li vëist a la terre fouler Et de ses poins mout ruistes cols douner !
) As caperons les a pris a coubrer : Un en a pris qui ne pot tost errer , Trois tours le tourne , au quart le lait aler , Si roidement le fiert a un piler Qu'andeus les eux li fist del cief voler , Puis li escrie : « A moi venés parler !
» Et d'une bote a consüi l'abé , Enmi l'encloistre l'abati tout pasmé .
( Li autre moine sont en foies torné .
) Qui dont vëist dant Guillaume le ber Parmi l'encloistre et venir et aler , En la quisine et el dortoir entrer !
N'i remest canbre ne face desfremer .
Trestous les moines a mout mal demenés , Par les cheveus l'un a l'autre hurté .
Tant les bati que tout sont estouné , Au grant moustier sont en fuies torné .
Dist l'uns a l'autre : « Mal nos est encontré !
Il nos estuet a sa merci aler , Ou nous serons a martire livré .
» Guillaume apielent au pié li sont alé , Trestout ensamble li ont merci crïé , Mimes li abes , qui revient de pasmer .
Et dist Guillaume : « Trestout merci avrés , Mais que vous faites chou que j'ai enpensé .
» Dïent li moine : « Volentiers et de gré .
» Et dist Guillaume : « Or oiés mon pensé : Quinse chevaus vos ai chi presentés , La pescherie que jou pris en la mer; Mais or vos pri , tout me soit pardoné Quant qu'ai vers vous et mesfait et esré; A vous , dans abes , en cri merci por Dé .
» Et dist li abes : « Tout vos soit pardoné , Et li mort soient maintenant enterré; Ja d'autres moines recoverrons plenté .
Mais or nos dites , pour sainte karité , De cest avoir , ou l'avés conquesté .
Alastes vous par le bois de Biaucler , Et les larrons i avés vos trouvé ?
» Et dist Guillaume : « Ja orrés verité : Ainc a l'aler n'en poi nul encontrer , Mais au venir m'orent mout mal mené Quinse larron que jou i eu trové; A mon serjant orent les poins nöé , Si le jeterent envers en un fossé .
Onques merci en aus ne poi trover : De char et d'os les ai si atorné Que li chemins n'en iert mais enconbrés , Ne povres hom n'en laira son errer .
» « Dex , » dist li abes , « t'en soies aorés !
Onques n'amerent Jhesu de mäisté .
Tous li pechiés vos en soit pardonés .
» Lors list li abes les Poissons destrosser , Et tout li home en orent au disner .
Cil qui mort sont furent tost oblïé .
A la grant table sist Guillaume li ber , Et mout bons vins ot a sa volenté , Tant com il en pot boire .
XXX Icele nuit gist Guillaume li fiers .
Es vous un angele , Dex li a envoié .
Dist a Guillaume : « Or ne vos esmaiés !
Par moi te mande li glorïeus del ciel : Le matinet prent a l'abé congié , Prent ton hauberc et ton glaive d'acier , Toutes tes armes — nulle ne relaissier — , Monte , si va , sans plus de delaier , Droit es desers encoste Monpellier; En la gastine , lés un desrubant fier , Une fontaine i a lés un rocier .
Ainc crestïens n'i estut jor entier , Fors un hermite qui mourut avant ier , Sel detrenchierent Sarrasin pautonier .
La troveras habitacle et moustier; Hermites soies , que Dex l'a prononcié .
» Et dist Guillaume : « Jou ne voel plus targier .
» Vait s'ent li angeles , et quant fu esclairié , Li quens Guillaume prist a l'abé congié , Et il li doune , si n'en fu pas iriés , Et tout li moine si en furent mout lié .
Vint a l'estable , met la sele ou destrier , Onques n'i quist serjant ne escuier .
Quant fu montés , si saisi son espiel , Ses armes porte , il n'i a riens laissié .
L'abes li done vint livres de deniers , Par tel couvent qu'il ne revigne arrier; Li quens Guillaume l'a mout bien otroié .
Dès or s'en vait dans Guillaume li fiers Droit es desers d'encoste Monpellier .
A la fontaine , par devers le rocier , Un habitacle i trueve et un moustier; Li Sarrasin l'orent tout essillié; La s'en entre Guillaume .
XXXI En l'abitacle s'en est Guillaume entrés , Une capele i trova et autel .
Uns sains hermite i a lonc tans esté , Et puis ert mors et a sa fin alés .
La se porpense dans Guillaume li ber De Damedeu servir et honorer Por les pechiés dont il ert enconbrés .
De cuir de cherf avoit fait un coler , El col le mist del destrier abrievé .
Puis assambla des pieres a plenté Par l'abitacle que il veut restorer .
En poi de mois l'a mout bien amendé Et d'un cortil clos et avironé , Arbres et chives et colés a planté .
Mais mout redoute Sarrasins et Esclers .
Un castel ot desour un mont fremé , La vait gesir dans Guillaume au cort nés , Que honte ne li facent .
XXXII Guillaume fu el desert bien parfont .
Lés l'abitacle , ou la fontaine sort , Arbres planta et herbes a fuison .
Un castelet ot fremé sor le mont , La gist Guillaume pour Sarrasins felons .
Encor le voient pelerin qui la vont; A Saint Guillaume des Desers troveront Un habitacle la ou li moine sont .
Löëys fu a Paris , sa maison , La se deduist a guise de bricon; N'ot aveuc lui ne conte ne baron Ne duc ne prince , chevalier ne garchon Qui le prisast valissant un bouton , Tant ert avers et nices .
XXXIII Plaist vous öir com il fu malmenés Et de ses homes et servis et amés ?
Quant [ il ] chevauce de Paris la chité Dusqu'a Saint Lis , ou il seut converser , Ou a Orliens ou a Chartres dalés , Ou a Laon ou a Rains la chité , Mal soit del conte qui o lui voelle aler .
Ne castelains ne princes ne casés Ne chevaliers qui armes puist porter , Tout ne le prisent un denier mouneé .
Les frans images ot arriere bouté Et de sa terre et de sa cort osté , Et des estranges ot il fait ses privés; Malvais conseil li ont tous jors doné Et son avoir et tolu et emblé .
Et si baron l'ont trestout adossé , Que nus nel sert a Pasques n'a Nöel .
Et sor tout chou li est mal encontré : Assegié l'ot uns paiens Ysorés; Fils fu Brehier , de Sasoigne fu nés .
En France vint o Sarrasins armés , La mort son pere veut au roi demander Que Ogiers ot en l'angarde tüé .
Tout le paiis orent ars et gasté; Devant Paris fu li os através , Roi Löëy ont dedens enserré .
Oiés l'outrage qu'aveuc lui ont mené : Sovent l'assallent Sarrasin et Escler; Nus hom ne puet issir de la chité Que li paien ne facent decoper .
Ysorés est de mout ruistre fierté , Sus en l'angarde est chascun jor montés , Si avoit bien son Mahomet juré Que ja n'iert jours aconplis ne passés , Ne mangera ne pain ne vin ne blé , Que il n'ait mort un crestïen armé , Ou trois , ou quatre , s'il les puet encontrer .
Par maintes fois en a il affolé Francois qui furent en l'angarde monté; Tant le redoutent li Francois aduré Nul n'en i a qui mais i ost aler .
Rois Löëys en fu mout aïrés , Que il n'ot mais nul chevalier armé Qui s'ost conbatre au paien Ysoré .
Un jour repare del moustier por orer : Baron n'i ot ne prince ne casé Ne duc ne conte ne chevalier löé .
La se gaimente con ja öir porés : « Dex , » dist li rois , « par la toie bonté ....