CANTIQUES , HYMNES , SYMBOLES , ETC .
CANTICUM YSAIE PROPHETE .
Je regeïrai a tei , Sire , kar tu ies curruciez a me ; cunvertiz ies , e cunfortas mei .
Etetu Deus , li miens salveres ; fiançusement ferai , e ne crendrai .
Kar la mei force e la mei loenge est li Sires , e fait est a mei en salud .
Vus espuiserez ewes in joie des fonteines al Salveor , e dirrez en cel jur : Regeïsiez al Seignor , e apelez le suen num .
Faites cuneüdes en puples les sues invenciuns ; remembres que haltz est li suens nums .
Cantez al Seignor , kar mult grantment ad fait ; anunciez ço en tute terre .
Esleece tei e loe , habitatiun de Syon ; kar granz est el mileu de tei li sei de Israel .
CANTICUM EZECHIE REGIS .
Je dis en la maienetet de mes jurz : Je irrai as portes d'enfern .
Je quis la remasille de mes anz ; je dis : Ne verrai Damne - Deu en la terre des vivanz .
Ne esguarderai hume en ultre e abite de repos .
La meie generaciuns toleite est , e desturnethe est de mei ensement cume tabernacle de pasturs .
Trenchethe est ensement cume de teisant la mei vie , dementres uncore que jo ordiseie suztrençad mei .
Ies le matin desque al vespre finiras mei .
Je esperowe desque al matin , ensement cume leuns issi detriblant trestuz les miens os .
Ies le matin desque al vespre finiras mei ; sicume pulchin de arunde issi crierai , purpenserai sicume columbe .
Ateneuid sunt li mien oil , esguardanz en haltesce .
Sire , force je seofre : respund pur mei ; que dirrai ? u chi respondrat a mei , quant jo methesme le fis ? Je repurpenserai tuz les miens ans en amertume de la meie aneme .
Sire , si issi est vescuth e en tels coses la vie de mun espirit , tu castieras mei e vivifieras mei .
Aaste tei en peais la meie amertume tres - amere .
Tu acertes deliveras la meie aneme , quer ele ne perisist ; tu degetas ariere tun dos tuz les miens pechiez .
Kar enferns ne regeïrat a tei , ne mort ne loerat tei ; ne atendrunt chi descendent en fosse , la tue veritet .
Vivanz , vivanz , il regeïrat a tei , sicume nedes je hoi ; li pere as filz coneüde ferat la tue veritet .
Sire , salf me fai , e noz salmes nus canteruns par trestuz les jurz de nostre vie en la maisun del Seignur .
CANTICUM ANNE , MATRIS SAMUELIS .
Eslethesçad li miens cuers el Seignur , e exalciez est miens cuers el mien Deu .
Assamplie est la meie buche sur mes enemis , kar je m'esledeçai el tun salvable .
Nen est sainz sicume est li Sire , kar nen est altre estre tei , e nen est fort sicume nostre Deus .
Ne voillez multiplier a parler , haltes coses glorianz .
Desseivrent viez coses de vostre buche ; kar Deus de sciences est Sire , e a lui sunt aprestées cogitatiuns .
Li arc des forz surmuntez est , e li enfeorm sunt ceinz de force .
Raemplid premerainement de paein sei aloerent , e li fameillus saüled sunt , Jesque la barhaine enfantat plusurs ; e icele chi mult filz aveit , enfeormethe est .
Li Sire mortified e vivifiet , demeinne a enfers e rameinned .
Li Sire fait povre e enrichist , humiliet e suzlevet .
Esdrecant de puldre le busunnus , e de ordeure eslevet le povre ; .
Que il secet ot princes , e soler de glorie tienged .
Kar al Seignor sunt li carne de terre , e posat sur els le cercle .
Les piez de ses sains guarderat , e li felun en tenebres sei taisierunt ; kar en sa fortece ne serat esforciez heom .
Le Seignor crendrunt li adversarie de lui , e sur els meesmes es ciels tonerad .
Li Sire jugerat les fins de terre , e dunrat empirie a sun rei , e exalcerat la corne de sun Crist .
CANTICUM MOYSl Cantuns al Seignur , kar gloriosement magnifiez est ; cheval e le muntethur dejetat en la mer .
La mei fortece en la meie loenge est li Sire , en faiz est a mei en salud .
Icist li miens Deus , e je glorifierai lui , li Deus de mun pere , e exalcerai lui .
Li Sire ensemen cume hume cumbatere , trestut poanz li nums de lui ; les curres de Pharaün e le ost de lui degetat en la mer .
Li eslit prince de lui suzplungiet sunt en la mer Ruge .
Li abysme cuvrirent els , descendirent en la parfundece sicum pere .
La tue destre , Sire , magnifiethe est en enfortece ; la tue destre , Sire , ferit l'enemi , e la multitudine de ta glorie deposas les miens adversaries .
Tu enveias la tue ire , laquele devorat els sicume stuble ; en le spirit de la tue fuire asemblethes sunt ewes .
Estuit unde decuranz , assemblet sunt li abysme en mi la mer Dist li enemi : Je parsiverai e comprenderai , deviserai despoilles ; serat aemplie la meie aneme .
Jo trairai mun glaive ; ocirat els la meie main .
Sufflat li tuens espirize , covrit els la mer , suzplungied sunt sicume plum en fortes ewes .
Liquels est semblanz a tei es fors , Sire ? Liquels est semblanz a tei , fait granz en sainteed , espoventables e loables , e faisanz merveilles ? Tu estendis ta main e devorat els la terre .
Duitre fus en miserecorde al pople , lequel tu raensis ; E portas lui en la tue fortece al tuen saint habitacle .
Munterent li pople , e iriet sunt ; dolors purvindrent li habiteür de Philistum .
Lores conturbet sunt li prince de Edom ; les forz de Moab pur teon crieme en redirent tuit li abiteür de Canaan .
E sur els crieme e poür en la grandece de tun braz .
Seient fait nient moables sicume piere , desque trespast li tuens poples , Sire , desque trespast icist li tuens poples , lequel tu purseïs .
Tu enz merras els , e planteras el mont de la tue eritet , el tuen mult feorm habitacle , lequel tu uveras , Sire .
Le tuen saintuarie , Sire , lequel fermerent les tues mains .
Li Sire regnat en parmenabletet e ultre .
Entrez est acertes li chevaliers Pharaon , e ot curres e ot chevaliers en la mer , e ramenat sur els li Sire les ewes de la mer .
Mais li filz acertes de Israel alerent par secchece el milliu de li .
CANTICUM ABBACUC .
Sire , je oï la tue oiance , e criens .
Sire , la tue ovre en milliu de ans vivifie li .
El milliu de ans coneüd ferat ; cum tu iriez seras , de misericorde recorderas .
Deus de soleire vendrat , e li sainz del mont Pharan ; ovrit les ciels la glorie de li , e de sa loenge pleine est la tere .
La splendor de li sicume lumiere serat , cornes e ses mains .
Iluec reposte est la fortece de lui ; devant sa face irat la mort .
Isterat li diables devant les piez de lui ; estut , e mesurat la terrae .
Esguarde , est desliat les genz , e detriblé sunt li mont del siecle .
Incurvé sunt li tertre del mont des eires de la parmenabletet de lui .
Pur felunie je vi les herberges d'Ethiope , serunt turbées les pels de la terre Madian .
Que dunc en flums es - tu iriez , Sire ? u en flums la fuirur ? u en mer la tue indignatiun .
Ichi munteras sur tes chevals , e li tuen car salvatiun .
Esdreçanz esdreceras tun arc , les seremenz as lignethes lesquels tu parlas .
Les fluez de terre tu decireras .
Virent , e dolurent li mont , li gurz des ewes trespassat .
Dunat li bysme sa voiz , haltesce ses mains levat .
Li soleiz el lune esturent en lur habitacle , en la lumiere de tes sajettes irunt , en la splendur de la tue fuildrantte hanste .
En fremissement dechalceras la terre , en fuirur esbaïras les genz .
Eissuz ies a la salud de tun pople , en salud ot tun Crist .
Tu feris le chief de la maisun de felun , denuas le fundement desque al col .
Tu maldesis as ceptres de lui , les chiefs de ses cumbateürs , as venanz sicume esturbeillun a deperdre mei .
L'esjoïsement d'els sicume de celui chi devure le povre en repostaille .
Veie fesis en la mer a tes chevals , en palud de multes eawes .
Je oï , e conturbez est li miens ventre , de voiz tremblerent mes levres .
Intrent purreture es miens os , e desuz mei esbuillisset ; Pur ce que je me repous el jur de tribulatiun , e que jo munte al nostre aceint pople .
L fiers acertes ne flurirat , e ne serat germe es vignes .
Mentirat l'ovre del olive , e li camp ne aporterunt viande .
Serat trenchie del berzil beste , e ne serad arment es cresces .
Je acertes el Seignor esjoïrai , e m'esleecerai en Deu le mien salveür .
Deus li Sire la meie fortece , e poserat mes piez sicume de cers ; E sur les meies haltesces demerrat mei li venquerere en psalmes cantant .
CANTICUM MOYSI .
Oez , ciels , quels coses je parole ; oiet la terre les paroles de la meie buche .
Creisset en pluie la meie doctrine , decurge sicume rosée li mien parlemen .
Ensement cume pluie sur herbe , e sicume gutes sur herbes ; kar le num del Seignur je apelerai .
Dunez grandece a nostre Deu .
Les ovres Deu sunt parfaites , e tutes les veies de lui jugemenz .
Deus est fetheilz e sanz tute felunie , li justes e li dreiturers .
Peccherent a lui , e nient li fil de lui en ordeures .
Generatiuns felunesse e parverse , renz tu dune ices coses al Seignur , fol pople e nun savant ? Dum n'est icil meesme tis pere , chi pursist tei , e fist e criat tei ? Remembre des jurz anciens , purpense les sengles generatiuns .
Demande tun pere , e il annuncerat a tei ; les tuens maiurs , e dirrunt a tei .
Quant departeit li Altisme les genz , quant il desevrout les filz Adam .
Establit les termes des poples juste le numbre des filz Israel .
La partie acertes del Seignur , li suens poples ; Jacob , li funels de la sue heriditet .
Il trovat lui en tere desertethe , en liu de hisdur e guaste sultivetet .
Envirun menat lui e enseignat , e guardat sicume la purnele de sun oil .
Sicume li aigles purvocanz a voler ses pulcins , e sur els voletanz , Espandit ses eles , e prist els , e portat en ses estables .
Li Sire suls fut duitre de lui , e ne esteit ot lui deus estrange .
Establit lui sur halte tere , que il manjast les fruiz des cams ; Que il suçast miel de piere , e olie de moult dure roche , Bure de arment e lait de oeilles , ot la graisse de aignels e des multuns as filz Basan , E les bucs ot la mule de furment , e le sanc de grape beust tres cler .
Engraissiez est li amez e recalcitrat , engraissiez , esaimez , ensampliz .
Il deguerpit Deu , sun faitur , e dessevrat sei de Deu , le suen salvable .
Purvocerent lui en deus estra , e en abominatiuns a iracundie commoürent .
Il sacrifierent a diables , e nient a Deu , as deus lesquels il ne cunuisseient .
Nuvel e fressissant vindrent , lesquels ne cultiverent li pere d'els .
Deu chi tei engendrat deguerpissis , e oblias le Seignor , tun creatur .
Vit li Sire , e a iracundie comoüz est ; kar purvocherent lui li suen fil e ses filles .
E dist : Je repundrai la meie face de els , e esguarderai les desrainetez de els .
Kar la generatiun est purverse , e nient fitheil li fil .
Il methesme mei purvocherent en icelui chi ne esteit deus , e entrainnerent en lur vanitet .
E je purvocherai els en icelui chi nen est poples , e en fole gent entarierai els .
Fuus est espris en la meie fuirur , e ardrat desque as derainetez de enfern .
E devorerat la tere ot sun germine , e les fundemenz des monz ardrat .
Je assemblerai sur els males coses , e les meies sajetes aemplirai en els .
Serunt deguastet par faim , e devorerunt els oisel par mult amer mors .
Denz de bestes enveierai en els , ot fuirur detraianz sur tere , e des rampanz .
Defors guasterat els glaive , e dedenz poür ; Juvencel ensembleement e virgine , aleitant ot vieil hume .
E je dis : U sunt - il ? Cesser ferai de humes la memorie de icels .
Mais pur l'ire de lur enemis purlugnai , que par aventure ne s'enorguillissent lur enemis ; E desissent : La nostre main est halte , e nient li Sire fist tutes ices coses .
La gent sanz cunseil est e sanz cuintise ; la meie volentet soüssent e entendissent , e les derainetez purveïssent .
Cum faiterement parsivent uns mil , e dui caceassent dis milliers ? Dum n'est pur ice que lur deus vendit els , e li Sire conclust els ? Nient acertes est li nostre Deus sicume li deus de icels , e li nostre enemi sunt jugeür .
De la vigne des Sodomiens la vigne de cels , e des suzciteains de Gomorre ; La grape de cels , grape de fiel , e raisimet mult amer .
Fiel de draguns le vin de cels , e venim de serpenz neient sanable .
Dumne sunt ices coses repostes envers mei , e signez e mes tresors ? Meie est venjance , e je regueredurrai a els an tens , cururst li piez de icels .
Dejuste est li jur de perdiciun , e a estre sei hastent li tens .
Jugerat li Sire sun pople , e en ses sers aurat merci .
Verrat que enfermethé seit la main , e li enclos ne fistrent , e li altre deguastet sunt .
E il dirat : U sunt li deu de icels , es quels il aveient fiance ? Des sacrifices desquels il manjoent graises , e beveient vin des sacrifices .
Esdrecent sei , ajudent a vus , e en necessitet vus defendent .
Veiez que je sui suls , e nen est altre deus estre mei .
Je ocirai e je vivre ferai ; je ferrai e je sanerai , e nen est qui de la meie main puisse delivrer .
Je leverai al ciel la meie main , e dirai : Je vif en parmenabletet .
Si je aguiserai sicume fuldre la meie spethe , e ravirunt jugement les meies mains , Je rendrai venjance a mes enemis , e a ces chi haïrent mei reguerredurrai .
Je eniverai mes sajetes de sanc , e li miens glaives devorerat les chars , Del sanc des ocis e de la caitivitet , del denué chiés des anemis .
Loez , genz , le pople de lui ; kar le sanc de ses sers il venjerat .
En venjance reguerredunerat es enemis de cels , e pardunable serat a la terre de sun pople .
YMNUS TRIUM PUERORUM .
Beneïssiez , vos , tutes wevres de Damnedeu , beneïssez al Seignur ; loez e souressalciez lui es siecles .
Beneïssez , vus , angele de Damnedeu , al Seignur ; beneïssez vus , ciel , a Damnedeu .
Beneïssez , tutes ewes ki sur les ciels estes , a Damnedeu ; beneïssez , vus , tutes vertuz de Damnedeu , al Seignur .
Soleilz e lune , beneïssez a Damnedeu ; beneïssez , vus , esteilles del ciel , a Damnedeu .
Pluie e rousée , beneïssez a Damnedeu ; beneïssez , tuit esperit de Deu , a Damnedeu .
Beneïssed , o tu , fous , e tu , chauz , a Damnedeu ; beneïssez , tu , freidours , e tu , estez , a Damnedeu .
Beneïssez , o vus , rousées , e tu , rimée , a Damnedeu ; beneïssez , tu , giel , e tu , freidure , a Damnedeu .
Beneïssez tu , glace , e vos , neifs , a Damnedeu ; beneïssez vus , nuiz e jurs , a Damnedeu .
Beneïssez , tu , luiserne , e vus , teniebres , a Damnedeu ; beneïssez , vus , fuildre , e nues , a Damnedeu .
Beneïsse terre a Damnedeu ; lout e souressalzt lui es siecles .
Beneïssez , vus , munt e tertre , a Damnedeu ; beneïssez vus , tutes riens germnanz en terre , a Damnedeu .
Beneïssez , vus , funtaines , al Seignur ; beneïssez , mers e fluives , a Damnedeu .
Beneïssez , vus , baleines e tutes riens ki sunt moües en ewes , al Seignur .
Beneïssez , tuit oisel del ciel , a Damnedeu .
Beneïssez , vus , tutes fieres bestes et bisses , al Seignur ; beneïssez , vus , fil des hummes , a Damnedeu .
Beneïssed Israhel a Damnedeu ; lout e suressalzt lui es siecles .
Beneïssez , vus , preveire Damnedeu , al Seignur .
Beneïssez , vus , serf Damnedeu , al Seignur .
Beneïssez , vus , esperit , e vus , anmes des justes , al Seignur ; beneïssez , vus , saint , e vus , humle par cuer , a Damnedeu .
Beneïssez , vus trei , Ananie , Azarie , Mysahel , a Damnedeu ; loez e suressalciez lui es siecles .
Beneïssums le Pere e le Fil od le Saint Esperit ; lowm e suressalçum lui es siecles .
Beneeiz ies , o Sire , el firmament del ciel , e loables e glorious et suressalciez es siecles .
TE DEUM .
Sire , tei Deu loüms , tei Seignur regehïsums .
Tei parmenable Perre henoured tute terre , A tei tuit li angle , a tei li ciel e tutes poestez , A tei cherubin e seraphin , cil ordnes des angles , par voiz nient cessable escrient : Sainz , sainz , sainz , Damnesdeus Sabaot .
Plain sunt li ciel e la terre de la majesté de ta gloire .
Tei lowed li glorious cuers des apostles , Tei li loables numbres des prophetes .
Tei lowed li enblanchiz oz des martirs .
Tei regehist sainte Eglise par le cercle des terres , Le Perre de grant majesté , Le tuen enourable veir e un soul Fil , Le saint neis confortable Esperit .
Tu , reis de gloire , o Crist , tu ies parmenables Filz de Deu le Perre .
Tu receus houme a delivrer le , ne turnas a hisdour le ventre de la Virgne .
Tu , vencu l'aguillun de mort , aüvris as creanz les reignes des ciels .
Tu siez a la destre Deu en la gloire del Perre .
Tu ies creüz a venir estre jugiere .
Tei gierre preiums , sucur a tes servanz , ke tu as rachatez par precius sanc .
Fai les estre gueredunez de parmenable gloire od tes sainz .
Salf fai tun pueple , Sire , e si beneïs a la towe herité ; E guverne les , e essalce les jusque en parmenableté .
Par chascuns jurz nus beneïssum tei , E loüm le tuen num el siecle , e el siecle del siecle .
Deigne , Sire , en cest jurn senz pecchié nus guarder .
Aies merci de nus , Sire , aies merci de nus .
Seit feite la tue merciz , Sire , sur nus , senun ceo que nus esperames en tei .
En tei , Sire , ai jeo esperé ; ne serai cunfunduz en parmanable .
PROPHETIA ZACHARIAE Beneeid seit Damnesdeus de Israhel , kar il revisdad e si fist raençun de seon people .
E si esdreçad le corn de salud a nuns en la meisun de David , seon enfant .
Sicum il parlad par la buche des sainz , ki des le secle sunt des prophetes de lui , Salud de noz enemis e de la main de trestud ki nuns haïrent , A faire misericorde od noz peres , e remembrer de suen saint testament ; Le seirement que il jurad a Abraham , nostre pere , a duner sei a nus ; Que senz poür , de la mein de noz enemis delivré servums a lui , En seinteed e en justise devant lui tuz noz jurz .
E tu , emfes , prophete del Tres Alt seras apeled ; devant iras acertes devant la face del Seignur , apareiler les veies de lui , A duner science de salud al pople de lui , en pardun de lur pechied , Par les entrailes de la misericorde de nostre Deu , es quels il visitad nuns , neisand de halt , Enluminer a cez ki en teniebres e en umbre de mort sient , a esdrecier noz piez en la veie de peis .
CANTICUM SANCTAE MARIAE .
Magnified la meie anme Damnedeu ; E esjoïd sei mis espirid en Deu , mun salveür .
Ker il reguardad la humilité de sa ancele : estevus adecertes de ceo beneürée me dirrunt tutes generatiuns ; Kar cil fist a mei granz choses ki puisanz est , e le seint nun de lui .
E la misericorde de lui de lignede en lignedes as cremanz lui .
Il fist puisance en sun braz , desparpeilat les orguilus en la pensé de sun quer .
Il deposad les puisanz del siege , e esalcead les humles .
Les fameilanz emplid de biens , e les riches leisad veins .
Receut Israel sun enfant , si se recorded de sa misericorde .
Sicum il parlad a noz perres , a Abraham e a la semence de lui , es siecles .
CANTICUM SIMEONIS Or leises tu tun serf , o tu , Sire , selunc ta parole , en peis ; Ker li mien oil virent tun salvable , Lequel tu apareilas devant la face de tuz puples , Lumiere a la revelation des genz , e la glorie de tun puple Israël .
GLORIA IN EXCELSIS .
Gloire es suveraines halteces a Deu , E en terre paiz as houmes de bone volenté .
Nus loüms tei , Beneïssums tei , aourums tei .
Glorifiums tei .
Graeces faimes a tei pour ta grant gloire .
Damnes Deus , reis celestres ; Deus Pere tut - puissanz ; Sire Filz , un sul engenuid , Jesu Crist ; Sire Deus , agnels de Deu , Filz del Pere , Ki tols les pechiez del mund , aies merci de nus .
Tu ki tols les pechiez del mund , receif nostre depreiement .
Ki siez a la destre del Pere , aies merci de nuns .
Ker tu souls sainz , Tu souls Sire , Tu souls Altismes , Jesu Crist , Od le Saint Esperit en gloire de Deu le Pere .
Certeinement .
ORATIO DOMINICA .
Li nostre Perre , ki ies es ciels , seit seintefiez li tuns nuns .
Avienget le tuens regnes .
Seit feite la tue volentez , sicum en ciel e en la terra .
Nostre pein chaskejurnel dune nus hoi , E pardune a nus les noz detes sicum nus pardununs a noz deturs , E ne nus meines en tenteisun ; Meis delivre nus de mal .
Issi seit .
SYMBOLUM APOSTOLORUM .
Jeo crei en Deu , le Perre tut - puant , le criatur de ciel e de terre , e en Jesu Crist , sun fil uniel , nostre Seinur , Ki conceüz est del Seint Espirit , nez de Marie la ntien Pilate , crucifiez , morz e seveliz .
Desce as enfers , el tierz jurn relevad de morz .
Muntad as ciels , siet a la destre de Deu Perre trestut - puant .
D'iluc est a venir jugier les vis e les morz .
Jeo crei el Seint Espirit , seinte Eglise catholica , la communiun des seintes choses , remissiun des pecchiez , resurrecciun de charn , vie pardurable .
Seit feit .
LA COMUNE FEI .
Ki unques vult salf estre , devant tutes choses est busuin que il tienge la comune fei ; Laquele se chascun entiere e nient malmise ne guarderat , senz dutance pardurablement perirat .
Iceste est acertes la commune fei , que un Deu en ternité , e la ternité en unité unurum ; Ne mie confundanz les persones , ne de la substance desevranz .
Altre est acertes la persone del Perre , altre del Fiz , altre del Seint Espirit .
Meis del Perre e del Fiz e del Seint Espirit une est divinited , uele glorie , ensemble pardurable majested .
Quels est li Perres , taels est li Fiz , taels est li Seinz Espirit .
Nient cried li Perres , nient cried li Fiz , nient cried li Seinz Espirid .
Granz li Perres , granz li Fiz , granz li Seint Espirid .
Pardurables le Perre , pardurables li Fiz , pardurables le Seind Espirid ; E nequedent ne sunt mie treis pardurable , meis uns pardurables .
Sicume ne sunt treis nient cried ne treis granz , meis uns nient criez e uns grand ; Ensement trestut puanz li Perre , trestut puisanz li Fiz , trestut puisanz li Seinz Espiriz .
E nequedent nient treis trestut puisanz , meis uns trestut puisanz .
Issi feitierement deus est Perre , deus est Filz , deus est Seint Espirid .
E nequedent ne mie tres deus , meis uns est Deus .
Issi feitierement sires li Perre , sires li Fiz , sires li Seinz Espirid .
E nequedent ne mie treis seinurs , meis uns est sires .
Ker sicume senglement chascune persone Deu u seinur regehir par chrestiene verité sumes debuté , Issi feitierement treis deus u seinurs dirre par commune religion sumes deveed .
Li Perre de nul n'est feiz , ne criez ne engendrez .
Li Fiz del Perre sul est , nient feiz ne criez , meis engendrez .
Li Seinz Espirid del Perre e del Fiz , ne feiz ne criez ne engendrez , meis avant eisuz .
Dunches est uns Perre , nient treis perres ; uns Filz , nient treis Fiz ; uns Seind Espiriz , nient treis Seint Espirit .
Et en iceste trinited nule chose primes u dereins , nule chose greindre u meindre ; Meis tute les treis persones ensemble pardurables a els meesmes sunt e ensemble ueles .
Issi que par tutes choses , sicum ja surdite chose est , e la ternitez en unité , e la unitez en ternité seit a hunurer .
Ki vult dunc salf estre , issi de la Ternité sented .
Meis busuinable chose est a la pardurable salud , que la encarnatiun acertes de nostre Seinur Jesu Crist fedeilment creied .
Est dunkes feiz dreituriere que nus creüms e regehissuns ker nostre Sire Jesus Crist , fiz Deu , est Deus e huem .
Deus est de la sustance del Perre devant sicles engendrez , e huem est de la sustance de sa mere , en siecle ned .
Parfaiz Deus , parfiz huem , de anme reidnable e de humeine charn permenand .
Ewels al Perre selunc la divinité , meindre del Perre selunc humanited .
Liquels ja seit ceo que il seit Deus e huem , nient dui nequedent , meis uns est Crist .
Uns acertes nient par le tresturnement de la divinité en charn , meis par la pernance del humanité en Deu .
Uns de tut en tut nient par la cunfusiun de la sustance , meis par la unité de persone .
Ker sicume l'alme reidnable e la charns est uns huem , issi Deus e huem est uns Crist ; Ki suffrid peainnes pur nostre salud , descendit as enfers , el tierz jurn se esdreçad de mort .
Muntad es ciels , siet a la destre Deu le Perre trestut puisant , d'iluc est a venir jugier les vis e les morz .
Al qui avenement tuz humes unt a esdrecier od lur cors , e unt a rendre de lur feiz demenies reisun .
E qui biens firent irunt en vie parmanable ; ki acertes mal , el fuu parmanable .
Ceste est la feiz commune , laquele quicunkes fedeilement e fermement ne crerrad , salfs estre ne purrad .
PSALMUS CLI .
Ceste salme demeniement est escrite de David , e si est defors le numbre des cent cinquante salmes ; ceste fist il quant il cumbatit od Goliath .
Ceste salme es Ebreus livres nen est heue , meis des setante entrepreturs est ajustet , e pur ceo feit a refuser .
Jeo ere petringneth entre mes freres ; e plus jusnes en la meisun mun pere , jeo peisseie les oueiles mun pere .
Mes meins firent le orgne , e mi dei afaiterent le saltier .
E ki annunciad a mun Seinur de mei ? Mesmes li Sires meme de tuz paroït .
Il meme enveiat sun angele , e portat mei des ueiles mun perre , e uinst mei en la misericorde de sa unccion .
Mes freres bons e granz , e ne fud bon pleisir en els al Seinur .
Jeo issi encontré un estrange , e il me maldist en ses simulacres .
Jeo acertes , treite de lui sa spée , colpai sun chief , e toli la repruce des fiz Israel .