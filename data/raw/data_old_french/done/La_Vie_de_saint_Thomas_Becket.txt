VIE DE SAINT THOMAS BECKET Tuit li fysicïen ne sunt adès bon mire; Tuit clerc ne sevent pas bien chanter ne bien lire; Asquanz des troveürs faillent tost a bien dire; Tel choisist le nualz ki le mielz quide eslire , E tel quide estre mieldre des altres , est li pire .
Si nuls voelt contruver u traitier u escrire , De bien dire se peint , que nuls n'en puisse rire U par alcune rien s'uvraine descumfire; Mette le sen avant , e li mals seit a dire : Del bien amende l'um e nuls huem n'en empire .
Pur ceo l'ai comencié ke jeo voldrai descrire , Se Jesu Crist le sueffre , ki de nus tuz est sire , La vie saint Thomas , celui de Cantorbire , Ki pur sa mere iglise fu ocis par martyre .
Or est halz sainz el ciel , nul nel pot contredire .
De mult divers curages e de diverse vie Sunt en cest siecle gent , n'est nul hom kil desdie .
Plusurs unt povreté , li alquant manantie; Alquant aiment le sen e plusur la folie; Li alquant aiment Deu , Sathan les plusurs guie .
Seignurs , pur amur Deu e pur salvatiun , Leissiez la vanité , entendez al sermun .
N'i ad celui de vus ki n'entende raisun .
Leissiez del tut ester le conseil al felun : Malveis est li guaainz ki turne a dampneisun .
E Deu e seinte iglise e les clers honurez; Les povres herbergiez e peissiez e vestez , E voz dismes del tut dreituralment dunez; Des pechiez criminals , de trestuz , vus guardez : Veirement le vus di que Damnedeu avrez .
Mult par fu seint'iglise de primes defulee E del cunseil le rei a grant tort demenee .
Deus en seit mercïez , ki or l'a reguardee !
Par cestui resera trestute relevee Ki en suffri de mort , de sun gré , la colee .
Faire soleit li reis as clers e force e tort .
S'a forfait fussent pris , ja n'i eüst resort K'il nes feïst jugier as lais a lur acort .
Cist Thomas les maintint; n'orent altre comfort .
Pur els se combati tant k'en suffri la mort .
Se li clerc mesfunt rien , laissiez lei Deu vengier .
Il sunt vostre prelat; nes avez a jugier .
E tant repoent il oriblement pechchier Ke les ordres perdrunt; nes poëz plus charger .
S'a mesfait sunt puis pris , purrez les justisier .
Ç'otreia saint Thomas , senz decré e senz lei , Pur le rei refrener d'irë e de desrei .
Mes nul des sainz nel volt , ne jeo pas ne l'otrei : Cument eveskes puise a clerc tolir ne vei Le sacrement k'il ad del celestïen rei .
Par la preiere Helie fist Deu pluie chaïr Sur terre , ki deveit pur suffraite perir : Car quarante - dous meis n'en pot gute sentir .
Mes tant ne soüst puis li prophetes flecchir K'il poïst cele pluie de la tere partir .
Mult poëz bien veer mal conseil ot li reis .
Il ne deit fere a clerc n'a iglise defeis Ne tolir rien del lur , mes mettre i pot acreis .
De l'iglise prent il la corone e les leis .
Mes Deus l'ament , ki est uns en persones treis !
Bien est aparissant saint Thomas aveit dreit , Ki pur les clers suppris einsi se combateit .
Pur amur Deu le fist , si cum feire deveit .
Deus li ad bien rendu , ki nullui ne deceit; Desdire nel pot nuls , car tut li munz le veit .
Tut li mund curt a lui , eveskë e abé E gentil e vilain e li prince chasé; E nuls nes en sumunt , ainz i vont de lur gré .
Mult s'i haste d'aler ki ainc n'i a esté; Nis li petit enfant i sunt em berz porté .
Li muët i parolent , li surt i unt l'oïe , E de lepre i guarissent maint , e d'ydropisie; Li contreit i redrecent , li mort i unt la vie , Li avogle i alument; seint Thomas tost aïe Celui ki par bon quer le requiert e deprie .
Mes merveille veums , e si est veirs pruvez , De l'eve u est lavez ses dras ensanglentez : Dedenz l'ume e defors sane les enfertez; Par beivre e par laver mil en i ad sanez , E plusurs morz i ad par ceo resuscitez .
Reis e cuntes e ducs , poi les veum saintir; Deus les refuse mult , car nel volent servir .
Coveitise les fait suvent del dreit guenchir; Ne funt rien se ceo nun que lur vient a plaisir; Leis funt a lur talent , n'unt poür de morir .
Les reis n'eslit pas Deus ne ne choisist ne prent , Ne les ducs ne les haltes persones ensement; Mes chescun ki Deu crient e ki vit lealment , U il seit de halt lin u seit de basse gent , Deus le munte e eshalce , s'a lui servir entent .
Saül , ki des Geius fu reis premierement , De basse gent fu nez; Deu l'eslist veirement : Sur les enemis Deu chevalcha lungement , Tant que il trespassa le Deu comandement , E tut pur coveitise .
Deus em prist vengement .
Deus relist en sun liu David , le fiz Jessé , Un rus vadlet berchier , d'asez basse gent né .
Le prophete l'enuinst , reis fu tut sun eé , Mult vassals e senez e de grant poesté .
Humlement amenda , quant il ot meserré .
Fols est ki en pechié volt lungement gesir; Mes a Deu crit merci , ne s'i lest endormir !
Bien pot l'um par pechié sa vie davancir; E meint est si suppris ne pot la buche ovrir N'a pruveire parler , quant il vient al morir .
Les umles aime Deus , les povres ensement , Car de lur travail vivent , tutdis sunt en turment; E aiment seint'iglise e clers e povre gent , E dreites dismes donent e vivent nettement : Itels eshalcera Deus parmanablement .
E Pieres e Andreus furent frere frarur; A batel e a reiz esteient pescheür , Quant Deus les apela de cel povre labur; Puis furent mis en croiz e mort pur sue amur : Apostre sunt el ciel e glorius seignur .
Pur ceo vus començai a traiter cest sermon Del martyr saint Thomas , cel glorius baron Ki tuit li munz requiert a la seinte maison De Seinte Ternité , u suffri passion , Par ceo que il maintint verité e raison .
Ohi , mal eüré !
Pur quei l'avez ocis , Cel seintisme arceveske ?
N'i avez rien conquis .
Il n'aveit rien mesfet; trop i avez mespris .
Car vus repentez tost; volez en estre pris ?
A amender avez , se vivïez tuzdis .
Pur le pudlent de cors l'anme perdre volez , Ainz que mot en saciez , qui ert mort e alez .
La glorie d'icest mund n'est pas fiu n'eritez; U vus voliez u nun , tute la guerpirez .
Vers Deu ne vus guarra chastel ne fermetez .
Li pius Deus e li veir ot saint Thomas mult chier .
Ocis fu en bel liu e en un saint mustier , Si l'ocistrent baron e vassal chevalier .
La perdirent lur pris .
N'i poent repairier ?
Bien se poent vers Deu , s'il volent , amaisier .
Nul pechiere ne pot faire pechié si ord , Si tost cum s'en repent e del tut s'en resort , Ke Deus ne li pardoinst e ke il nel cumfort .
Kar pur ceo suffri Deus pur pecheürs la mort , Quant se prendront a li , ke il les maint a port .
- Si volez esculter la vie al saint martyr , Ci la purrez par mei plenierement oïr; N'i voil rien trespasser , ne rien n'i voil mentir .
Quatre anz i ai pres mis al feire e al furnir; D'oster e de remettre poi la peine suffrir .
Primes traitai d'oïe , e suvent i menti .
A Cantorbire alai , la verité oï; Des amis saint Thomas la verité cuilli , E de ces ki l'aveient des enfance servi .
D'oster e de remettre le travail ensuffri .
Mes cel premier romanz m'unt escrivein emblé , Anceis que je l'oüsse parfet e amendé E l'amer e le dulz adulci e tempré; E la u j'oi trop mis , ne l'oi uncore osté , Ne le plus ne le mains n'erés ne ajusté .
Par lius est mençungiers e senz pleneireté; E nepurquant i a le plus de verité .
E meint riche umme l'unt cunquis e achaté; Mes cil en deivent estre , ki l'emblerent , blasmé .
Mes cestui ai del tut amendé e finé .
Tut cil autre romanz ke unt fait del martyr Clerc u lai , muine u dame , mult les oï mentir , Ne le veir ne le plain nes i oï furnir .
Mes ci purrez le veir e tut le plain oïr; N'istrai de verité pur perdre u pur murir .
- Saint Thomas l'arceveske , dunt preecher m'oez , En Lundres la cité fu pur veir engendrez , Des barons de la cit estraiz e alevez; E Gilebert Beket fu sis pere apelez , E sa mere , Mahalt; de nette gent fu nez .
Quant la dame conçut primes l'enfant , sunga Ke l'eve de Tamise tut'en sun sain entra .
Uns mestres li espunst a cui el le mustra : " Mult pueples , fist li il , cist eirs guvernera " .
Sulunc mei , vives eves en sun ventre porta .
Un altre mult bel sunge li raveit Deus mustré .
Vis li fu k'ele vint a Seinte Ternité; Quant volt entrer en l'us , si ot le ventre enflé K'ele n'i pot entrer .
Vis m'est en verité Tute Syon ne pot cumprendre sa bunté .
Un'autre feiz sunga , quant dut aver enfant , Les duze granz esteiles del ciel en sun devant Chaïrent .
Ici a signifiance grant : Car les duze lignees li vont tutes clinant , E il ert un des duze ki les serunt jugant .
Après ceo k'ot enfant , ra la dame sungié K'em berz giseit li emfes descuvert .
Grant pitié En ad la dame oü; la nurrice ad preié K'ele cuevre l'enfant .
Ele li respundié K'il esteit bien covert d'un grant palie pleié .
Li palies ert vermeilz .
Ambedeus se leverent; Al palie despleier durement se hasterent .
La chambre fu petite; en la maisun entrerent .
Mes trop refu estreite; en la rue en alerent .
Trop fud estreite asez; a Smethefeld turnerent .
Uncor fu Smethefeld de cel palie mult mendre .
Une voiz unt oïe desur eles descendre; Dist que tut'Engletere ne purreit pas comprendre La grandeur de cel palie .
Mult poum bien entendre Li sanc al seint se deit par tut le mund estendre .
A escole fu mis asez de juefne eé , E après a gramaire , quant saltier ot finé , E enaprès as arz , quant alkes ot chanté .
Durement aperneit e mult s'aveit pené; Mes n'aveit pas lung tens les escoles hanté .
En la maisun son pere se soleit osteler Richier de Legle .
Od lui soleit Thomas aler En bois e en riviere e od li converser Bien demi an ensemble , si cum j'oï cunter .
Dunc cumença mult chiens e oiseals a amer .
Od lui ala un jur li enfes en riviere; Des oiseals volt aprendre les gez e la maniere .
Vindrent a un grant duit; n'i ot punt ne charriere K'une planche , u passa cele gent poüniere .
Li ber ala devant e li enfes deriere .
Par desus la planche est li chevaliers passez .
Thomas ala après , tut enchaperonez; Mes a sun cheval est un des piez eschapez : Il e li cheval est enz el duit reversez; Il ad voidié la sele , aval esteit flotez .
Dejuste la planche ot un mulin tut molant; De grant ravine ala; Thomas vint la flotant : Quant il dut en la roe chaïr , le chief devant , Li molniers out mulu; mist la closture a tant .
Si guari Deus de mort a cele feiz l'emfant .
Car Deus le volt pur ceo guarder e guarantir Ke il deveit par li si granz biens acomplir .
Les alkanz sueffre Deus a vivre e a guarir , Pur ceo que mult grant mals deit par els avenir; E li alquanz redeivent mult granz biens parfurnir .
Bien ot vint e un an u plus , sulunc recort , Quant d'escole parti .
Par mesestance fort S'aïe li failli; mult ot petit comfort .
Car sis pere e sa mere enfundrerent al gort , Dunt unkes puis ne porent resurdre a lur dreit port .
Kar sis pere ot esté mult riches hum jadis , Sa mere , bele dame e de cors e de vis .
E de bones genz furent e orent mult conquis , Mes arsun les ot mult e destruit e aquis; Tant sovent erent ars que mult furent pres pris .
A un sun parent vint , un riche hume lundreis , A Osbern Oit - Deniers , kil retint demaneis .
Mult esteit coneüz e de Francs et d'Engleis .
Puis fu sis escrivains , ne sai dous anz u treis .
Dunc comença a estre e senez e curteis .
Mes tant ala Thomas e amunt e aval K'a l'arceveske vint par un sun mareschal , Ki soleit repairer chiés sun pere a l'ostal .
Mult bel i vint a dras e mult bien a cheval , E adjutur i ot le rei espirital .
Thomas fu vedzïez , e Deus mult l'avança En sens e en conseilz .
E jur e nuit veilla; De servir sun seignur , quanque pot , se pena .
De sun conseil par tut durement s'aprisma , Tant que li arceveskes suvent l'i apela .
Rogier del Punt l'Eveske envie li porta , E par lui e par altres , quanqu'il pot , l'esluina , E le clerc Baille - Hache plusurs feiz le numa .
( Cil ot issi a num ki a curt l'amena .
) Mes Thomas fu senez , e sil survezia .
L'arceveske Tiedbalz a Rome l'a mené; Puis i ad il suvent en sun message alé .
Mes iluec e par tut le servi si a gré Ke l'arceveskes l'a pres de sei ajusté E sun privé conseil par tut abanduné .
L'arceveske Willame d'Everwic devia .
L'arceveske Tiedbald , ki mult s'en travailla , A sun arcediacne cel'honur purchaça , Rogier del Punt l'Eveske , k'il i mist e sacra .
L'arcediakené Thomas , sun clerc , dona .
De Bervelei li ad purquis la provosté , E rentes e iglises en plusurs lius doné; Kar unc ne trova hume kil servist si a gré .
Deus li duna oür , ki l'aveit aspiré; Tutdis trest a honur , a sen e a bunté .
Chiens e oisels ama e deduit seculer .
Mult fu larges e proz , de vif sen e de cler; Mes pas ne refusa , s'um li voleit doner , Cum li autre qui poent nuirë e amender , E ki volent al mund par lur aveir munter .
L'arceveske Tiedbald ne l'ad ublïé mie .
Al secund rei Henri met Thomas e alie , Ki dunee li a lués sa chancelerie .
Einsi li crut honurs adès e manantie; Mes le servise al rei en nul liu n'entroblie .
Le rei de quanqu'il pot servi mult volentiers; En pensé e en fet li fu del tut entiers .
Quanque il pot aveir , e argent e deniers , Or e dras e chevals , duna as chevaliers .
Mult ert humbles de quer , e de vis ert mult fiers .
As povres huemles ert , as halz de fier reguart : Aigneals esteit dedenz , defors semlout lupart .
Del rei servir a gré ne targa tempre u tart .
Mes quel qu'il fust dehors , n'i ot puint de mal art : A Deu guardot adès la dedenzeine part .
Ja seit ceo que il fust e orguillus e vains En cures seculers e en semblanz forains , Chastes ert de sun cors e en espirit sains; E ja seit ceo qu'il fust el servise al rei plains , De seint'iglise fu , tant cum pot , destre mains .
En cel contemple fu en Estaffordescire Li secund rei Henris , ki d'Engletere ert sire .
E amot une dame , la gençur de l'empire; Avice d'Estafford ot num , ceo oï dire .
Mes de la part le rei vit ja l'amur defire .
De part le rei ert ja li fous plus menuiers; La dame en fu dolente , kui li reis ert mult chiers .
A Estokes ert dunc Thomas li chanceliers; La dame li tramist suvent ses messagiers .
Mal i quida li ostes , ki esteit mult legiers .
Chiés Vivïen le clerc fu Thomas herbergiez .
Quant ses liz fu la nuit mult bel apareiliez D'une cuilte de palie , de chiers dras e dulgiez , Quida cil que il fust od la dame culchiez; K'ele fust la venue , il en ert acuintiez .
Quant il sot que li ber poüst estre endormiz , E tuz ses bons oüst de la dame acompliz , Se mesfesist al rei , de ceo vout estre fiz; Od sa lanterne vint dreit la u fu li liz .
Quant ne l'i ad trové , mult esteit esbaïz .
Car de tut le lit n'iert un des draz remuez D'eissi cum ot esté le seir tart aturnez .
Dunc quida que il fust a cele dame alez; Mist la chandeile avant pur plus estre acertez : Lez le lit a la tere jut Thomas li senez .
Cuvert ert d'un mantel de menu haubergié , E descuvert li erent les jambes e li pié .
En ureisuns aveit sun cors mult travaillié; De dreite lasseté s'a a tere culchié , E dormi fermement , pur ceo k'ot tant veillié .
Cum plus crut e munta Thomas seculerment , Plus fu umles de quer , queus qu'il fust a la gent .
Pur le rei mesfeseit en plusurs lius suvent , Mes vers Deu l'amendeit les nuiz priveement .
Pur ç'ad Deus tant ovré sur le bon fundement .
N'out unkes si privé , ne clerc ne conpainun , Chanberleng ne sergaunt , seneschal ne garçun , Nul ki taunt lungement servist en sa maisun , Ki le puise affermer ne faire mustreisun K'en nul tens le veïst a tele mesprisun .
Mult par esteit beals clers , e menot grant boban : Li riches reis Henris , ki del mund a grant pan , N'en menot pas greinur; nel tenez a engan .
Ne plus vezïé hume ne verrez vus uan .
El servise le rei suffri maint grant ahan .
De chevaliers vassals grant maisnie teneit , E duns e livreisuns richement lur duneit .
Cotereals e archiers e serganz reteneit; Forveier les menot , e grantment mesfeseit .
Les enemis le rei mult durement greveit .
Par assalt prist chasteals , motes e fermetez , E burcs e viles arst , e assaili citez .
Sur sun destrier esteit del bon hauberc armez , Tant qu'il en fu suvent mult durement grevez; Pur saetes le fist , ke il ne fust navrez .
En Guascoine fu il lung tens pur guerrïer; As Guascoinz i cuvint de lur chasteals leissier .
En Normendie rot sun seignur grant mestier , E jeol vi sur Franceis plusurs feiz chevalchier .
De ses bosines fist le rei mult avancier .
Li siecles est malveis , bien le poëz veeir .
E cum plus a li hum , meins atent al saveir , E cum plus pot al mund , vers Deu pot meins valeir Car dunc ublie Deu e met a nunchaleir .
Le mund volt embracier , li munz volt li aveir .
Li malfez estre iceo ne fine de guaitier Le cristïen tutdis , k'il le pusse enginnier E cum meilur le veit , prudume e almodnier , Tant se peinë il plus k'il le face pechier , Que il le puisse od sei en enfern trebuchier .
Cist Thomas dunt paroil , ki dunc fu si puissanz , Ainz k'il fust chanceliers n'esteit pas mesfaisanz; Simples esteit a tuz , as petiz e as granz .
Or ert pur sun segnur durement empernanz , E par tut se penot ke il li fust plaisanz .
Le chancelier serveit le rei tut a sun gré , E quanque il feseit li ert a volenté .
Il saveit sun conseil trestut le plus segré; Par sun conseil errot , ne li ert rien celé .
Nul hume a cel contemple n'a li reis plus amé .
E nis li bailla il Henri , sun fil l'ainzné , E k'il presist de tuz les barons feelté; E s'il i oüst nul si hardi u osé Ki ne la volsist faire , de trestut le regné , Errament l'asegast , ceo li ad comandé .
En nul liu nel poeit nuls hom survezïer .
Quant li reis se pleineit de riche chevalier , De cunte u de baron , dunt se volsist vengier , En nul liu n'aparçut li reis del chancelier Ke il volsist celui vers lui de rien aidier .
" A il issi , fet il , vers vus dunc meserré ?
Certes , mult fu hardiz , s'ainc li vint em pensé .
U il est riches huem u de grant poesté , U mult vus a servi , e bien ert amendé; Or covient a suffrir , k'en saciez la verté .
" Mes quant li arceveskes Tedbalt fu devïez , Al chancelier , qui si esteit del rei privez , Greantée fu dunc del rei la dignetez .
Car el regne ne sot nul clerc de ses buntez , E quida k'il sewist par tut ses volentez .
En Normendie esteit idunc li reis Henris , E Thomas altresi , qui quereit los e pris .
Les meilurs chevaliers tint od sei del païs , E guerrea le rei de France , Loëwis .
De bien servir le rei s'esteit mult entremis .
En tut le regne n'ot ne si halt ne si fier Kil poüst , s'il volsist , bien nuirë u aidier .
Ki que venist al rei , de quei qu'oüst mestier , Errament l'enveast ariere al chancelier .
Quanqu'il fist e desfist , tut voleit ostreier .
E trestute Engletere e tute Normendie , Altres teres asez , aveit en sa baillie .
E quanque il feseit ne desplot al rei mie .
Od sei meneit adès mult grant chevalerie; Al rei fist de sa guere mult suvent grant aïe .
En la terre n'aveit plus large viandier .
Adès vindrent a lui baron e chevalier , Puteins e lecheür , a beivre e a mangier .
Ses ostels fist suvent l'ostel le rei voidier , Tant que li reis se prist vers lui a curecier .
Quant fu arcediacnes , provoz e chanceliers , Vedves e orphanins e povres aveit chiers; Mes asise n'en sot serganz ne almoners , Mes tut adès les pot , e fist bien volentiers .
E cum plus fu halz jorz , tant lur fu plus pleniers .
En Engletere l'a li reis dunc enveié .
De tutes ses bosoignes li a le fes chargié .
E il l'en aveit mult a cel'ure avancié; Car il le cunut bien des le chief tresqu'al pié , E par tut se voleit tenir a s'amistié .
Dunc enveia li reis a Seinte Ternité Treis eveskes , ki sorent mult de sa volenté , E Ricard de Luci , un baron mult sené .
Dunc sunt od le covent dedenz capitre entré; E Ricard de Luci ad pur els tuz parlé .
" Li reis Henris , fet il , que tenum a segnur , Al covent ad mandé par nus , e al priur : Ceste iglise a esté lungement senz pastur; Or volt li reis qu'aiez pere e guverneür; Mes a vostre pru volt k'il seit , e a s'onur .
- E Deus nus doinst , funt il , pastur a sun plaisir , Ki puisse seint'iglise e nus bien maintenir .
Beneïz seit li reis , k'il le nus volt suffrir , Ke nus poum pastur a l'iglise choisir .
- Voz dreiz , funt li eveskes , ne vus volt il tolir .
" Mes or vus covendreit mult bon conseil aveir , Ke vus eslisez tel ki vus puisse valeir Par tut envers le rei; car bien poëz saveir , Se vus eslisez nul encontre sun voleir , Vostre iglise en purra en grant perte chaeir .
" Kar pes ne s'amistié a nul jor n'avrïez En cisme e en discorde tutzdis mes serïez; Ne vus n'avez mestier k'il seit vers vus iriez .
Mes s'un k'il mult amast eslire purïez , De tutes voz bosignes el desus serïez .
" Dunc en unt li covenz a lur conseil parlé .
L'eveske de Cicestre unt a els apelé , E celui d'Execestre n'en unt il pas sevré , E Ricard , ki tint d'els e fiu e herité , K'il conseillent l'iglise de Seinte Ternité .
A lur dreit escïent lur unt le mielz loé .
Or unt tant le conseil e estreit e mené K'a ceo s'asentent tuit , li juefne e li sené , Ke Thomas eslirrunt a cele dignité .
A cel conseil se sunt li baron acordé .
Bien quident que li reis s'i voldra assentir; Ne plus oneste clerc n'i purreit nuls choisir , Ne nul ki mielz poüst lur iglise avancir , Ne ki mielz fust del rei; e s'il funt sun plaisir Mult en purra grant pru a l'iglise avenir .
Or unt li moine einsi fermement greanté .
E li baron s'en vont a Lundres la cité .
Tut le barnage i unt del païs asemblé; Plenierement i furent eveskë e abé , E li priurs i fu de Seinte Ternité .
La unt eslit Thomas e pris a avoé Tut senz nul contredit de lai u de letré , Fors de celui de Lundres , kin aveit guernoné : Car de seint'iglise ad persecuturs esté , Ceo dit; a mult grant tort avreit la digneté .
Il meïsmes l'aveit cuntr'els tuz contredit : N'est pas dignes , ceo dit , d'aveir si halt abit; Destruit ad seint'iglise , sa lei mis en despit , E adès parsewi; a tort l'i unt eslit .
Od lermes en requiert e delai e respit .
" Fiz , si seras , ceo dit l'eweske de Wincestre; Si purvers as esté el servise terestre , Mielz e plus volentiers serf le seignur celestre .
Tu fus lus as ueiles; or seies pastre e prestre .
De Saul persecutur Pols seras e deiz estre .
" Dunc l'unt a arceveske a grant joie levé , Quant tut li clergiez l'a eslit e apelé .
Li reis aveit purquant as justises mandé E al clergié par brief , - mes ne l'unt pas mustré , - K'en respit le mesissent; pur ceo se sunt hasté .
Ne sai pur quei li reis s'en volt si tost retraire .
Bien entendi , ceo crei , tut changot sun afaire; Ne mes sa volenté ne purreit de li faire , Ne les dreiz seint'iglise ne lerreit pas detraire .
Mes tut ceo que Deus volt ne pot nuls hom desfaire .
U pur ceo que li reis vit bien e entendi K'il l'aveit lealment e par tut bien servi , Ne trovereit ja mes kil servist altresi , Or li pesot k'il ot sun servise guerpi .
Mes il fu presenté al fiz le rei Henri .
Li reis li aveit ja le realme duné , Ke qu'avenist de lui , k'il fust a seürté .
Les humages ot pris de tuz e feelté .
Par sun brief ot li reis as justises mandé Que quanqu'il en fereient il lur ot greanté .
Presenté unt pur ceo l'enfant l'electiun , E a ces qui li reis en aveit fet le dun .
Assens i unt duné e lur cumfermeisun .
L'eveske de Wincestre , ki mult sot de raisun , Ne voleit k'il en fussent pris a nul'achaison .
L'emfant e les barons aveit araisonez .
" Seignur , fet il , a mei un petit m'entendez .
Cist a esté baillius le rei e ses privez , E nus l'avom eslit , e vus le greantez; Or volum que del tut quite le nus clamez .
" Del païs a esté e baillius e justise; Les rentes le rei ot tutes a sun servise .
D'acuntes , de tut el , de tute sergantise E quite e franc del tut le demande s'iglise , Ke qu'avienge en avant , ne seit em perte mise .
" Les justises le rei , ki il ot comandé Ke quanqu'il en fereient par li ert cumfermé , E sis filz ensement , l'en unt quite clamé D'acuntes , de tut el , e al clergié livré .
Dunc l'unt a arceveske a grant joie levé .
N'i ot gueres de tens après ceo trespassé K'a Cantorbire l'unt a grant joie mené E a mult grant honur receü e sacré .
Mes n'a pas erranment sun abit remué : Par l'abit volt covrir ceo qu'al cuer ot planté .
E li seignur en unt suvent entr'els grucié , K'il entrot enz el quer , sa cote par sun pié; Ne sorent qu'en sun cuer ot Deus edifïé .
Uns ki privé li fu l'en aveit chastïé; Un sunge li conta k'uns moines ot sungié .
Deus s'aparut al moine e dist lui en dormant : " Va tost al chancelier; di li que jeo li mant Prenge abit monial , ne voist mie targant .
E s'il nel fet , tutdis l'irai contraliant , E mal li avendra adès a sun vivant .
" Quant l'arceveske l'ot , un ris li ad jeté .
Partie li mustra de ceo qu'out en pensé; Mes a Deu sulement ad sun cuer demustré , Ki l'ot , ainz k'il fust nez , eslit e apelé .
Car tut ert ja changié de tel cum ot esté .
E si tost cum il ot la dignité emprise , Les mals murs a guerpi e seculer servise .
Reddement guverna e clers e saint'iglise , Tint preste de ferir l'espee de justise; Nel lessa pur poür ne pur grant coveitise .
Tut ceo que dut amer bien maintint e ama , E ceo que dut haïr guerpi e esluingna; Al servise le rei cuntre Deu n'aprisma .
Les povres revesti e pot e guverna; De Damnedeu servir , quanque pot , se pena .
Li moine li diseient : quant il esteit lur mestre E lur dux e lur pere , lur abes deveit estre; Quant ert abes , l'abit en dut aveir e l'estre .
A ceo qu'ert apelé , a ceo deveit renestre , E la divine honurs refuse abit terestre .
Ne voleient suffrir li reguler chanoine K'arceveskes n'eveskes oüst abit de moine .
A moine est , cume a mort , donee neire bruine , Ne lur robe n'est pas a nul prelat aoine .
Cil unt de lur raisun asez grant testimoine .
Li clerc ki od lui erent li rediseient al : Ke s'oüst esté moines e fust en cel estal , Guerpireit il la vie e l'ordre monial .
Quant od les clers comverse , robe avra cumunal; Ne tendra cume moines poesté eveskal .
Par tels raisuns esteit de treis parz anguissiez .
Mes a un mult prudume s'en esteit cunseilliez , Priur de Kenilwrdhe; cil li ad dras tailliez .
Les regulers a pris , les seculers laissiez; Chanoine fu defors , mes dedenz fu chargiez .
Trop grant religiun ne volt defors mustrer , Mes les dous ordres volt en un sul cors porter : La cule ot suz les dras , - cel ordre volt celer , - Mes de pans e de manches l'aveit fait escurter; La haire ot a la char pur sun cors plus grever .
Ne volt le muniage k'il nel preïst laissier , U pur la visiun que Deus li fist nuncier , U pur ceo que nul d'els ne pot unkes frugier Ki seculer volsist cel'honur embracier .
Car dous en i fist Deus malement trebuchier : Stigant fist l'apostoiles de sun sié deposer , En prisun e en chartre de mesaise finer .
Es munz de Mungiu fist Deus Elfsi devïer; Sa jument fist ovrir e ses piez enz geter : De freit murut en l'iwe , ainc n'i pot eschalfer .
Mes l'abé d'Evesham aveit dunkes mandé , Dan Adam de Saint Liz , prudume e renumé; Ke pur sun palle alast li aveit comandé .
Dui bon clerc e uns moines i sunt od li alé , E pape Alisandre unt a Munpelier trové .
Bon clerc furent des arz , de decré e de lei .
Sa peticiun fist des treis chescon par sei , E mult parlerent bien e clergilment tut trei .
E Alisandre pape les oï bien , ceo crei , Mes il ne lur fist pas del palliun l'otrei .
Il en sunt plusurs feiz as cardunals alé .
Li cardunal lur unt mainte feiz demandé K'il orent l'apostoile e a els aporté; K'il esteient de Rome chacié e debuté , N'aveient de lur rentes un denier muneé .
Li messagier lur unt tut adès respundu K'il de luntein païs esteient la venu; Ceo qu'orent aporté , orent pres despendu .
Le palle requereient saintement e a nu; Ja pur simonials n'en sereient tenu .
Unc ne porent plus prendre pur tut lur demander .
Mes quant li abes vit k'il ot liu de parler , E vit les cardunals entur la pape ester , Sa requeste mult bel cumença a mustrer; Mes n'i volt mot de lei ne de decré soner .
" Sire , fet il , ceo dit Deus , ki est veritez ( Par tut le deveiz fere , quant el liu Deu seez ) : 'Demandez justement', fet Deus , 'e vus l'avrez; Querez le seintement , e vus le troverez; Li uis vus ert overz , s'al verrai us butez'.
" Mult sumes travaillié e mult de luinz venum .
Ceo que volum aver saintement demandum; Ici devom trover ceo que nus requerum .
Vus nus overeiz l'us; dignement i butum .
Vus estes el liu Deu , Deu en vos troverum .
" Dunc li dist l'apostoille , quant il ot parfiné : " Frater , tu prendras ci ceo que as demandé .
Tu l'as quis justement , e tu l'avras trové; Nus t'overum mes l'uis , car tu i as buté .
" Dunc aveit hum avant le palliun porté .
Le palliun lur a l'apostoile chargié , E il s'en sunt od tut ariere repairié .
Einsi i vint Thomas senz dun e senz pechié; N'i ad pur ceo denier ne or n'argent baillié .
Essample i deivent prendre li successur del sié .
Mult par est Deus vaillanz , forz e de grant bunté , Quant il le cuer de l'ume a einsi tost turné .
Car il n'a suz ciel rei de si grant poesté Ki puisse pas turner le quer ne le pensé De nul hume suz ciel , ultre sa volenté .
Mes Deus l'ad tost turné , quant li plest e il volt , E tost li fait haïr ceo que plus amer solt; De malveis le fet bon , entre les bons l'acolt .
Cil se repent forment , de ses mesfaiz se dolt; Itele penitence devant Deu suëf olt .
Pur ceo ne se deit pas clerc ne lai merveillier , Ne folement tenir Deu pur nun dreiturier , S'alquanz volt de pechié retraire e redrecier , E les alquanz i lest murir e trebuchier .
Le felon n'aime pas , mes le bon umme a chier .
Ne het pas Deus les humes , mes il het lur folie; E cunuist bien lur quers e trestute lur vie; Set bien ke cist sera feniz en felonie E cist en bone fin .
A cestui Deus aïe , Si tost cum se repent e mal'ovre ad guerpie .
Deus cunuist mult bien tuz cels ki serunt salvé; Cil sunt tant sulement a vie destiné .
E si conuist Deus bien cels ki serunt dampné; Nes volt pas rapeler de lur iniquité; Purveü sunt a mort , car mal erent finé .
Cil ki sunt a dampner , purveü sunt a mort; De lur dampnatiun n'i a mes nul resort .
E si Deus les salvot , deable fereit tort .
En pechié finerunt , ne purrunt prendre port; La dunt nuls ne resurt charrunt al pudlent gort .
Deus n'esforce nullui de fere bien u mal; A chescun a duné franche force e igal , Ke chescun en pot fere , s'il volt , u bien u al .
Cel salve Deus e aime que il trove leal , E celui het e damne k'il troeve trop charnal .
Quant l'egle a ses pulcins fez el ni eschapir , Encontre le soleil lur fait les oilz ovrir; Cel ki le rai ne pot esguarder ne suffrir Cel fet del ni aval trebuchier e chaïr .
Ki Deu ne volt amer , Deus nel volt pas nurrir .
Deus ad a tuz duné sens e force e poeir .
A chescun lest ovrer tut sulunc sun voleir; E quant hum pur mesfere met Deu a nunchaleir E despent en pechié sa force e sun saveir , Volez vus dunc jugier que Deus le deit aveir ?
L'eschelguaite est la sus el pinnon de cel munt; Veit les larrons el val ki embuschié se sunt Pur prendre les errantz ki par le chemin vont .
Cil les veient tresbien , sevent k'il les prendront , E tut a escïent a els prendre se funt .
E quant nus nus volum a escïent damner , Quidiez vus que nus voile a force Deus salver ?
Il est la sus el ciel; noz ovres esguarder Al jugement vendra , e bons e mals prover; As malfez en lerra tuz lur servanz mener .
E se Deus salvot nul d'els ki a damner sunt , As altres fereit tort , ki senz fin perirunt; S'en salvot un , par dreit salvereit tut le munt .
Mes li bon e li mal dreit jugement avront , E sulunc lur deserte merite recevront .
E se l'um me demande pur quei cil bien fereit , Ki sera desperdu , quant pas nel guarireit , Encuntre li respun , certes , ke il mescreit : Li plus malveis del mund guarantir se purreit , Si guerpisseit le mal e a Deu se perneit .
Deus nus apele tuz a sun regne , li pius , Sarazins e paens , cristïens e geius .
Li uns est clerveanz e li autres est cius; Poi suffist tel i a , li autre quiert granz fius .
La u chescun est pris , est apresté sis lius .
Sa femme aime li uns plus ke il ne fait sei; Pur creistre ses enfanz ublie Deu , le rei; Pur aveir purchacier enfraint suvent la lei , E plusurs deserite , e emble e ment sa fei , E parjure e usure , del tut vit a bedlei .
De bien faire purquant ne se deit nul targier; Einsi se pot chescun de peine deschargier , Nis cil ki en enfern serunt senz recovrier; Li biens k'il avront fet les pot mult alegier .
Purquant a sei salver deit chescun travailier .
Segnur , pur ceo vus di : lessez le mal ester; Ceo que avez mesfet pensez de l'amender .
Ne dormez en pechié , pensez vus d'aprester , Quant Deus vendra pur vus , od li pussez aler E od lampes ardanz en pareïs monter .
Se vus ne cremez Deu , cremez enfern ki art , U nuls ki entera n'en istra par nul art .
As bons humes pernez , ki unt esté , reguart , E a meint pecheür que Deus prist a sa part , Al seint martyr Thomas , ki fu ocis or tart .
Asez avez oï quels il esteit jadis .
Mordanz ert cume lous , quant l'ainel a suppris , Mesfaisanz ert e fers , e quereit los e pris; Or ert simples e dulz , despiseit vair e gris .
E cum plus ama Deu , tant fu il del rei pis .
Car si tost cum il fu sacrez a cel'honur , De la parole Deu se fist preecheür , E del tut entendi al suverain seignur .
Ne sai se pur ceo l'a li reis pris en haür , Mes d'iloec en avant l'esluina de s'amur .
Le premier maltalent vus sai jeo bien mustrer .
Car al rei enveia maistre Ernulf ultre mer : Sun seel li rendeit , ceo li manda li ber .
Dunc se prist durement li reis a emflamber : " Pur les olz Deu , fet il , nel voldra mes guarder ?
Jai lettres e cungié , fet il , pleneirement , K'il pot estre arceveske , chancelier ensement .
- Nu l'iert , fet mestre Ernulf; a estrus le vus rent; Car mult est il chargié de ceo qu'a lui apent .
- N'a suin de mun servise , fet li reis; bien le sent .
" A Wedestoke fu la secunde ire esprise Par quei li reis vers lui en grant ire s'atise .
Car en Engletere a une custume mise , Que " l'aïe al vescunte " est par les cuntez prise; Si est par duble solt par les hydes asise .
Li baron del païs le soleient duner A ces ki furent mis pur les cuntez guarder , K'il deüssent lur teres e lur humes tenser , Ne que nul n'en deüssent empleidier ne grever .
Or les voleit li reis a sa rente aturner .
" Sire , fet l'arceveske , nes devez pas saisir; A rente nes poëz aturner n'establir , Car nus nes durrum pas , se nus vient a pleisir .
Mes tant nus poent bel li vescunte servir Ke nus de lur aïe ne lur devom faillir .
- Par les olz Deu , fet il , tuz erent enrollé; E vus en devez bien fere ma volenté , Car des voz fera um quanque nus ert a gré .
- Par les olz , fet li il , que vus avez juré , Ja n'en i avra un de ma tere duné .
" E a Lundres rot puis une mellee fort , D'un chanuine ki fu manant a Bedefort , Philippe de Broï , ki reté ert a tort D'un chevalier k'il dut aver ocis e mort .
Li reis le voleit mettre al nun repairant port .
Pur ceo di c'um l'aveit a grant tort travaillié , Car en la curt l'eveske ot lung tens plaidïé , E tut si adversarie l'en orent relaissié; E par lei s'en aveit nepurquant espurgié .
Or li ot la justise le plait recomencié .
E Symon le fiz Piere fu justise del plait , Ki volentiers l'oüst , s'il poüst , a mort treit .
Philippes s'en ira , si li dist mult grant lait .
Li reis dist qu'altretant li aveit cil mesfet , Cum se a lui meïsme oüst cel dit u fait .
Cil ki ocistrent Deu mesfirent plus griefment Que cil ki puis ocistrent seint Piere u seint Vincent .
Mes li reis Henris dist idunkes sun talent; Jure k'il volt aver del clerc sun jugement .
L'arceveske Thomas dedenz sa curt le prent , E dit k'il le fera en sa curt adrecier .
Voile li reis u nun , la l'estuet enveier Eveskes e barons pur le clerc emplaidier; Cumande sur lur olz k'il i ait dreit plenier .
De la mort l'empleiderent primes al chevalier .
Li clerc lur respundi que , sanz entrer em plait , Le murdre lur neot del tut , que ne l'ot fet; E anceis ot esté relessiez de cel ret , E par espurgement l'en aveit a chief treit .
N'en volt entrer em plet , n'en respons n'en retret .
Dunc l'unt fet del mesdit respundre e plaidïer .
Li clerc fu gentil hume , nel volt de rien neier; E dit k'il est tut prest del mesfait adrecier , E volentiers fera tut dreit al chevalier .
" Quant nel nie , funt il , nus le covient jugier " .
Jugent li que dous anz sa provende lerra; E li reis entretant les rentes em prendra , A mustiers e a povres e a punz les durra , E en altres almodnes , einsi cum li plerra .
Or puet dire Philippes que riche almodnier a .
Estre iceo le jugerent k'il se despoillereit Devant le chevalier , se suffrir le voleit , E , veant ses amis , armes aportereit; A la lei del païs desus li jurereit De tel mesfet de lui tel amende prendreit .
E quant le jugement orent al rei mustré , Il dist qu'il en aveient vers li trop meserré; Car pur ceo qu'il ert clers l'aveient deporté .
Il voleit k'il l'oüssent tresqu'a la mort mené .
Mult dreit jugement orent , ceo respondent , formé .
" Par les olz Deu , fet il , ja le me jurerez , Que vus cest jugement tut leal fet m'avez .
- Sire , funt li eveske , veez nus aprestez; Mes Philippes est trop del jugement grevez .
" Offrent le serement; dunc s'est li reis desvez .
Puis refist les prelaz tuz devant sei venir , E volt k'il li pramettent guarder e atenir Les custumes del regne qu'il aveit a baillir , Que ses aiols ot fet en sun regne establir .
Salf lur ordre , ceo dient , l'en volent obeïr .
Li reis volt qu'il le facent , salf lur ordrë u nun , E dit que de cel mot n'i avra ja un sun .
Tuit li dient ensemble que senz salvatiun De l'ordre nel ferunt pur nul'occasiun .
Idunc se prist vers els li reis a cuntençon , E dit que a nul sens nes en lerra guenchir , Car al tens sun aiol les soleient tenir Arceveske e eveske , que l'um vit puis saintir .
L'arceveske respunt : " L'ordre ne voil guerpir .
" De cel mot ne se volent li eveske partir .
Tuz les eveskes a li sainz a raisun mis : " Veez cum fort nus grieve , fet il , li reis Henris .
Volt aver felons us a seint'iglise asis .
Seint'iglise est hunie , se jes i establis; Ne jeo ne puis pas sul contre tut le païs .
" Or voil oïr de vus ceo que chescun en sent .
" Tuit ensemble li dient : tienge sei fermement , Od lui tendront par tut; si l'en funt serement .
Rogiers del Punt l'Eveske li pramet ensement K'il se tendra od lui , ne li faldra neient .
L'eveske de Lisewis vint puis a Salesbere .
Entre li e le rei ot un poi d'ire amere; Tant a fet vers le rei ke l'amur i fu clere : Le rei duna conseil a deceivre sun frere; De veintre l'arceveske fu funteine e matere .
" Sire , fet il al rei , se veintre le volez , Partie des eveskes a vostre part turnez .
Tant cum tendrunt a li , ja mes nel materez .
" Hylarie de Cicestre fu dunkes apelez; Tant fist li reis vers lui k'il remist ses privez .
Rogier del Punt l'Eveske a puis a sei justé , L'eveske de Nichole a sun conseil turné .
A Colecestre fu .
La li unt greanté Ses custumes tendrunt; e il lur a voé Que ja cuntre lur ordre n'en serra mes parlé .
Puis vint a Teneham l'eveske de Cicestre , A l'arceveske; od sei le voleit faire pestre .
Dit lui que il seit bien od sun segnur terestre , Ses custumes cumfermt , ses amis purra estre .
" Ja ne m'i turnerez , ceo respunt li bon prestre .
" L'arceveske Rogier e vus ad aturnez Li reis a ceo ke vus ses leis li guarderez .
Pur ceo m'i volez mettre; mes ja ne m'i metrez .
- Sire , fet il , pur quei ?
Pur Deu , car me mustrez Pur quei vus le leissiez e que vus i sentez .
- Li reis vus ad pramis que rien ne vus querra Que seit contre vostre ordre .
S'il volt , il le tendra , E si bel ne li est , nul nel contredirra; Mes ceo qu'avez pramis tenir vus estuvra , Car vus estes si hume , tenir le vus fera .
" A l'arceveske sunt a Herges puis alé Robert de Meleon ( einsi l'a hum numé ) , Ki ot de Herefort idunc la digneté; Le cunte a de Vendome , Johan , od sei mené .
L'arceveske Thomas l'aveit mult honuré .
E uns abes i fu , ki dunc vint d'ultre mer , Philippes de l'Almodne , einsi l'oï numer .
L'arceveske deveit e le rei acorder; E la pape , ceo dit , l'en aveit fet passer , E ses lettres l'en ot fetes od sei porter .
A l'arceveske dit e jure en verité Que Alisandre pape li ad par lui mandé Ke il s'acort al rei , face sa volenté .
En peril de sun ordre li aveit bien loé; E ad tut pris sur sei , s'i ad rien meserré .
Les briefs as cardunals l'en aveit aportez , E jure que li reis les ad aseürez K'il ne quiert riens fors tant k'il en seit onurez , E veant sun barnage , quant il ert asemblez , Sulement de parole greant ses volentez .
Ne ja cuntre sun ordre ne li ert demandé Custumes a tenir ultre sa volenté .
N'en volt estre vencu , mes greant li sun gré , E tut li coruz erent d'ambes parz parduné; Li reis fera de lui tut seignur del regné .
E li reis l'aveit ainz sur tuz humes amé , E il l'aveit servi par mult grant lealté .
- Tant l'aveit de paroles li abes enchanté , Pur ceo ke il le vit de tel auctorité , Que tresqu'a Wedestoke l'aveit od sei mené .
La li unt fet pramettre al rei e greanter Que ses custumes volt en bone fei guarder E lealment .
Car mes n'en quide oïr parler .
Ce li respunt li reis : " Sel volez agreer , Veant tuz mes barons le vus estuet mustrer .
" Tuit unt oï coment m'avez contralïé .
E se volez tenir qu'avez covenancié , Fetes de vostre part asembler le clergié , E jeo tuz mes barons , ja n'i avra targié; La dites , oiant tuz , kel m'avez otreié .
" A Clarendune sunt li baron asemblé , E li eveske i furent en grant pleneireté .
La volt li reis ke seit , oiant elz tuz , mustré Ceo que li arceveske li aveit greanté; Mes l'arceveske peise k'il ot tant trespassé .
Mult fu dolent el cuer k'ot fet greanteison De custume tenir ki est contre raison; E mielz volt vers le rei chaïr en acaison Ke mettre seint'iglise en tel cumfusion .
Ne crient encuntre Deu manace ne prison .
Quant le rei nel pot veintre , n'i ot que corecier .
Mes les ordenez Deu manace a detrenchier; Seint'iglise voldra , se il poet , trebuchier .
Ne se volt l'arceveske de rien humilïer Pur chose dunt li reis le sace manacier .
Ne sai que li reis ot , e li suen , aturné , Mes dreit a l'arceveske sunt dui eveske alé , Li uns de Salesbire , que li reis ot en hé , E cil de Norewiz , k'il n'ot maint jor amé .
L'arceveske Thomas unt si araisuné : " Sire , funt il , pur Deu aiez merci de vus , De tute seint'iglise e de clers e de nus .
Car li reis est vers vus en si grant ire escus , Se vus ne fetes pais ui vers lui a estrus , Ceo saciez que nus iermes ambedui des chiés blus .
" Pur ceo ne s'est de rien l'arcevesque demis De ceo k'il ot anceis en sun curage empris .
Dunc sunt a lui venu dui cunte del païs , Li cuens de Leïrcestre , ki de sens ot grant pris , E cil de Cornuaille , ki ert al rei amis .
Dient li k'ait merci e des suens e de sei , De seint'iglise prenge , e de ses clers , cunrei; Car si cel jur ne fait la volenté le rei , De lur mains lur estuet faire si grant desrei Li reis e il en erent huni cum gent senz lei .
Ainc pur si grant manace ne perdi sa vertu .
Dui frere d'ultre mer sunt dunc a lui venu , Dan Ricard de Hastinges ( maistre del Temple fu ) E Hostes autresi; mult erent coneü .
En lermes devant li se sunt aresteü .
" Sire , funt il , pur Deu , ki unkes ne menti , De tute seint'iglise pur quei n'avez merci ?
Fetes la volenté de tant le rei Henri : Greantez ses custumes; dunc serez bon ami .
Seint'iglise altrement e clers sunt mal bailli .
" Bien erent a seür e del tut acerté , Se il greante al rei ceo k'il ad demandé , Ke li reis en fera tute sa volenté , Ne ja cuntre sun ordre n'en ert mes rien parlé .
De ceo mettent en plegge els e lur lealté .
Greantent li k'il seient en fin mort e damné , Se li reis quiert vers lui engin ne falseté , Mes k'il li face honur , oiant tut sun barné , De ceo dunt l'a desdit; qu'or li seit greanté !
Ne volt estre vencu , ne li tort a vilté .
Or veit li arceveske k'il l'unt tant agacié; Veit le rei et les suens forment prons en pechié , Seint'iglise en trebuch , e lui e le clergié , E creit ke il avra ja del rei l'amistié .
Cels veit mult renumez ki li unt conseillié .
" Seignur , fet il idunc , vostre cunseil en crei; Quant vus le me loez , sa volenté otrei .
" Dunc sunt il levé sus , e il pramet al rei , Oiant tut sun barnage , ceo dit : en bone fei E lealment tendra e custumes e lei .
" Segnur , fet dunc li reis , bien avez tuz oï Que l'arceveske m'a pramis , sue merci , K'il gardera les leis del tens le rei Henri .
Or voil ke il le face greanter altresi A trestuz les eveskes ki sunt ensemblé ci .
- Sire , fet l'arceveske , e jeo bien le cumant .
" Dunc se leverent tuit , sin furent otreiant .
Mes cil de Salesbire se dreça en estant , Demanda l'arceveske s'il ferait altretant .
" Oïl " , fet l'arceveske .
- Fet il : " E jel greant .
" " Tutdis , fet li li reis , m'avez contralïé .
Segnur , fet dunc li reis , quant il m'unt otrïé K'il garderunt les leis ki sunt en nostre sié , Or seez purveü e si bien conseillié Ke mes n'ait plait des leis entre nus comencié .
" Mes ore alez la fors , e si me recordez Les leis le rei Henri , e puis sis escrivez .
Quant escrites serunt , puis les nus musterrez .
" Li reis i fist aler trestuz les plus senez .
Les escriz en unt fet e al rei aportez .
Dunc fu lit li escriz , oiant tut le tropel .
" Seignur , fet dunc li reis , n'ai soin de plet novel .
Or voil que l'arceveske i pende sun seel .
" L'arceveske respunt : " Fei que dei Deu le bel , Ceo n'iert , tant cume l'anme me bat'en cest vessel .
" Car cil ki li aveient icest conseil loé , E li privé le rei , l'orent aseüré , Se le rei en avreit de parole honuré , E veant sun barnage li oüst greanté , Ne sereit a nul tens escrit ne recordé; E li reis en fereit tute sa volenté , E tuz curuz sereient entr'els dous parduné .
Or l'i ourent del tut de covenant falsé .
Or ne fera mes plus; trop a avant alé , E pesot li que tant en aveit trespassé .
Dunc se sunt li real altrement conseillié .
Un cyrogrefe unt fet e en dous detrenchié .
A l'arceveske en unt baillie la meitié; Mes il l'a receü sur defens del clergié .
" Seignurs , fet il , par ceo savrom lur malveistié .
" Or veum bien le laz dunt nus devum guaitier; Seint'iglise quiderent en cel laz trebuchier .
" Dunc s'en ala li ber; n'i ot que corucier De ceo qu'ot greanté cel malice plenier E l'amistié le rei ne poeit purchacier .
Pur ceo k'il ot erré einsi , se suspendié; Ne chanta , tresq'il l'ot l'apostoile nuntié .
Bien vit pur quei l'ot fet , si l'en a deslïé : Pur delivrer l'ot fet le rei e le clergié , L'un , de mort e de mal , e l'autre , de pechié .
Mes l'eveske d'Evrous ( Rotrot l'oï numer ) Vint dunc a Porecestre pur els dous acorder .
Li reis dist que tuzdis em purreit mes parler , Se il ne poeit tant vers l'apostoile ovrer K'en sun seel volsist les leis enseeler .
Par l'eveske Rotrot , ki mult le conseilla , Ses briefs a l'apostoile li bon prestre enveia , Ke il comfermt les leis le rei li depreia , Et pendist sun seel .
Mes il le refusa : Bien sot que par destrece la requeste fet a .
Quant veit li reis Henris del tut est repuiez , Vers l'arceveske fu mult durement iriez , E a pris sun conseil cument il ert pleissiez .
Dunc fu de mals engins sis cunseilz esforciez; Mult volentiers se fust , se il poüst , vengiez .
Dunc li unt conseillié e privé e baron : S'il poeit de la pape aver greanteison Qu'a celui d'Everwiz doinst la legation , L'arceveske purra pleissir tut a bandon .
Tut vendra a son pié , u il bien voile u non .
Dunc a dous de ses clers a la pape enveiez .
Johan d'Oxeneford s'i esteit travailliez , E dan Geffrei Ridel s'en ert apareilliez , Del message furnir ki lur esteit chargiez .
A l'apostoile vont .
Il les a repuiez .
Car l'iglise , ceo dit , de Seinte Ternité Fu e est e deit estre de grant auctorité; Ainc cele d'Everwiz n'ot sur li poesté , Ne par lui nen avra en trestut sun eé; N'unkes cil dui prelat n'orent ami esté .
Mes li uns des messages fu forment malveiziez .
A la pape jura sur sainz agenuilliez , De la legatiun se li reis n'esteit liez , Si tost cum les verreit el païs repairiez , L'arceveske serreit del chief amenuisiez .
Mes l'apostoile fu hum de mult grant saveir; Veit bien ke l'um deit fere mal pur pis remaneir .
Dit : la legatiun fera al rei aveir; Mes de nullui grever n'avra pur ceo poeir , Ne celui d'Everwiz n'i purra aseeir .
Car unes altres lettres erranment escrivra , En la tere a un sun privé les tramettra .
E se li reis Henris nullui grever voldra Par sa legation , defendre lui fera .
Ja sa legation mestier ne li avra .
Li mesagier le rei furent mult vezïé .
Quant virent qu'il esteient ensi poi avancié , L'apostolie Alissandre unt ensi araisnié : " Sire , li reis vus ad porté grant amistié .
Bien li devrïez faire ço qu'il vus ad preié .
" Kar li reis nel fait pas pur nului deposer , Mais pur ço qu'il voldreit l'arcevesque mater E a sa volenté , s'il poeit , aturner; E qu'il li peüst bien , veant ses clers , mustrer Que il le purreit bien , se il voleit , grever .
- Autre legatiun , fait lur il , n'i avrez .
" Il fist ses briefs escrire , si lur aveit livrez .
En Engleterre vunt , al rei les unt mustrez .
Quant vit qu'il ne purra faire ses volentez , Mult aveit poi ces briefs e preisiez e amez .
Il en fist nepurquant mainte feiz mustreisun , Quel virent li evesque , li cunte e li barun; Si lur diseit : " Veez , j'ai la legatiun .
L'arcevesque puis metre en grant confundeisun .
" Mais il ne li pot faire nul'altre greveisun .
Quant il n'en put faire el , griefment li anuia , E a pape Alissandre les letres renveia .
E clers e saint'iglise durement guerrea , E par tut la u peut les clers forment greva , E mult mortal semblant l'arcevesque mustra .
Entre lui e le rei resurst mult grant meslee Des fous clers ki esteient par male destinee Larrun , murdriseür e felun a celee .
Li reis en volt aveir la lei de la cuntree , Mais l'arcevesques ad cele lei desturnee .
Par tut le munde est leis , tut par dreit establie , E en cristïenté e nis en paenie , Qui pris est a embler u a tel felunie , La justise en seit faite e pleniere e furnie; Pur pere ne pur frere n'est a esparnier mie .
Pur ço voleit li reis , e il e si barun , Que se nuls ordenez fust pris a mesprisun , Cumme de larrecin u murdre u traïsun , Dunc fust desordenez par itele raisun E puis livré a mort e a desfactiun .
Pruveires e diacnes plusurs en i ot pris , Larruns , murdreiseürs , en la rei prisun mis .
Careté mult suvent erent par le païs , As cunciles mené , la u lur ert asis U qu'il fussent desfaiz u penduz u ocis .
L'arcevesque Thomas pur els se conbateit; Les hummes sun seignur a estrus demandeit .
S'il aveient mesfait , pur ço nes guerpiseit; Mais bien offre par tut qu'il les avra a dreit En la curt Dampnedeu , se nuls les chalengeit .
De tut iço ne volt li reis rien graanter .
Nes en larra ensi en nule guise aler; Mais tut ainceis les volt faire desordener , A la justise puis les cumande a livrer , A pendre u a ardeir u vifs a desmenbrer .
Al tens a sun aioel esteient il desfait , Li clerc qui erent pris a si vilain mesfait .
Pur ço volt or aveir , - que rien n'en seit enfreit , - La custume e les us sun aiwel entresait .
Ja mar entendra mais li arcevesques plait .
L'arcevesques respunt ja einsi ne sera , Ne a laie justise les clers ne liverra; Mais sulunc Deu par tut a dreit les maintendra , E sulunc les decrez bien les justisera .
Saint'iglise endreit li abaissier ne lerra .
" Clerc ne deivent , fait il , a voz leis obeïr , Ne pur un sul mesfait duble peine suffrir : Estre desordené e puis des cors perir .
Pur ço les voil par tut a raisun maintenir , Ne ja pur nule rien ne m'en verrez flechir .
" Bien vus otrei que seient li clerc desordené , Tuit cil ki mais serunt a tel mesfait trové; Mais dunc serunt tut quite de lur membres clamé .
E se puis resunt pris , dunc seient essorbé , Escorchié u pendu , a vostre volenté .
" Essamples de justise ne deit pas estre pris A cels qui de sei funt tut ço qu'il unt enpris , N'a ceaus qui seculer furent e sunt tuzdis , Mais a cels u Deus a sun saint esperit mis .
Altrement en ert hum envers Deu entrepris .
" Davit li reis , qui out en sei saint Esperit , Quant il out Salemun , sun fil , a rei escrit , Grant partie del pueple li aveit contredit , E si unt Adonie , sun fil , a rei eslit .
Abiathar le volt sacrer al Deu despit .
" Pur cel cisme qu'il fist contre Deu et raisun , Pur jugier fu menez devant rei Salemun .
Mais li reis nel volt pas metre a desfactiun , Ainz li dist qu'il alast maneir a sa maisun; Mais de tut sun mestier li fist suspensiun .
" D'un sul mesfait ne deit nuls huem dous feiz perir .
Quant li clers pert sun ordre nel pet hum plus hunir .
Quant jo dei saint'iglise e les clers maintenir , Jes maintendrai tuzdis pur Deu , ki dei servir; Pur vie ne pur mort ne m'en verrez flechir .
" Quant veit li reis Henris que veintre nel purra , Ne que les clers forfaiz desfaire ne lerra , Mult durement vers lui en ire s'enflamba; E tresbien li pramet que il l'abaissera , E la u il le prist , que il le remetra .
Lungement ad duré entre els dous cist estris .
L'arcevesque ne puet flechir li reis Henris; Tut adès mainteneit les fols clers entrepris .
Tut sul se conbateit , n'i ot gueres amis , Car tuit pres li evesque s'esteient al rei pris .
Li autre l'unt laissié tut sul enmi l'estur , E le corn unt baillié en main al pecheür , Ne l'espee Deu traire nen osent pur poür; Car plus criement asez le terrïen seignur Que il ne funt Jesu , le puissant creatur .
Ahi , las e chaitif !
Dites mei que cremez ?
Cremez vus que vus toille li reis voz poestez ?
Par ma fei , nel fera , se tenir les osez .
Vus n'estes pas evesque , le sul nun en portez .
Ço que a vus apent un sul puint ne guardez .
Les autres devrïez mener e aveier , E vus les faites tuz chaïr e trebuchier .
Nis le rei del païs faites vus desveier .
Vus ne li devez pas tut son voil conseillier , Ainz le devez suvent reprendre e chastïer .
Deus vus ad comandé sun berzil a guarder; E s'il est vostre oeille , vus le devez mener .
Le pastre deit tuzdis le forain returner E l'oeille malede sur s'espaule porter; Ne la deit pas laissier al larrun estrangler .
Vus estes mercennier; des verais poi i a .
Li reis le veit tresbien : plus vils vus en avra .
Deus , quil mist el regné , le vus demandera .
Vus l'avez a guarder .
Quant se convertira , Tuz ceus qui cest conseil li dunerent , harra .
Li reis deit guverner la terrïene gent , E volt aveir ses leis le plus a sun talent .
Li lai volent aveir lur establisement E lur us , si cum orent devant els lur parent .
Deus est celestïen , e ses leis ensement .
E le rei e les clers voil ore demander : Lesqueles des leis deivent cristïen mielz guarder , U celes qu'establirent Sarazin e Escler E les genz par le mund , pur les feluns danter , U iceles que firent li saint humme enbrever ?
Reis , purpense te mielz; ne creire mal conseil .
Mult sunt faus li prelat que tu as pris al breil; Plus sunt fuiant del ros , quant il est en tüeil .
Quant trechent lur seignur , poi te serunt feeil .
Ne te creire a la nuit; dune tei al soleil .
Lai saint'iglise aveir e ses dreiz e ses leis .
Ele est espuse Deu , qui est sire des reis; Il s'en corecera , se de rien la descreis .
Bien tost te sufferra un an u dous u treis U trente u vint u dis , semaine u jur u meis .
Se or vesquist Nerun , ja truvast tost Symun , Qui suduist tut le mund e par buche e par dun .
Rume fu maisun Deu; or est fosse a larrun .
Moÿses est tut suls el regne Pharaun , N'i puet mie trover de sun frere Aarun .
Li clerc sunt serjant Deu e de s'electiun , Eslit es sorz des sainz; de ço portent le nun .
Quel qu'il seient , serjant sunt en la Deu maisun .
N'i as a metre main , nis el petit clerzun , Puis qu'est duné a Deu , s'esguardez la raisun .
Reis , se tu es enuinz , curune d'or portant , Ne deiz estre en orgueil , mais en bien reluisant; A tun pueple deiz estre e chiefs e lur chalant .
Ne la portes adès , n'avoec ne fus naissant .
La glorie d'icest mund n'est lungement durant .
Li clers porte sun merc en sum le chief adès; Ne li est pas al cors , mais a l'aneme , grant fes .
Tunduz est cumme fous , e de luinz e de pres .
Ne deit estre orguillus vers nului , ne engrès; Humbles deit estre a tuz e par tut porter pes .
Li clers est trodnes Deu; Deus deit en li seeir .
Aprendre deit tuzdis; mult li covient saveir .
Discretiun e sens deit en tuz lius aveir .
Mais Deus ne li a pas duné si grant poeir Que ses pechiez nel pusse cum humme deceveir .
Li clers deivent les lais e lur anemes guarder .
Nuls ne deit sun prelat , ne clerc ne lai , dampner .
Pur ç'ad um fait prelat sur prelat alever : Cel qui mesfait deit l'un a sun prelat livrer; Par tel lei cum il vit , le deit l'um demener .
Li clerc forfait serunt as evesques livré .
En quel guise e coment serunt desordené ?
Coment serunt li mot del sacrement osté , E ki puet dessacrer ço que Deus ad sacré ?
N'est pas dreiz , ço m'est vis , mais lei a volenté .
Quant est desordenez , s'il puet a Rome aler E il puisse la grace l'apostolie encontrer , Qu'il li duinse cungié sulement de chanter , Erramment li verrez la messe celebrer , E si nel fera pas altre feiz ordener .
Ço que Deus a sacré ne puet nuls dessacrer , Ne nul cristïen humme nuls descristianer , Mais que de saint'iglise le puet um bien sevrer .
N'otrei pas , s'il est pris , qu'um le laist mie aler , Q'um le laisse en avant , cum il soleit , ovrer .
Le fel ne dute pas le desordenement .
L'ordre aime e prise poi , quant il murdrist la gent E emble altrui aveir e a force le prent; Ne crient hunte ne mort , ne furkes ne turment .
Qui l'en larra aler , puis qu'est pris , ja n'ament .
Ensi est del felun cum il fu del sengler Dunt vus avez oï en Avïen cunter , Qui soleit les furmenz al riche humme guaster .
Par dous feiz i fu pris , sil laissa l'um aler , Mais ainceis li fist l'um les oreilles couper .
Quant il i esteit pris , li produem li roveit Que mais n'i repairast; se mais i reveneit , Bien li aseürout que il le conpereit .
Puis l'en laissout aler; mes primes le merkeit .
Tierce feiz i fu pris; pas ne s'en castiheit .
Idunkes fu ocis e al coeu fu livrez .
Li keus manja le cuer .
Quant li fu demandez , Fist al seignur acreire que senz quer esteit nez : Car se il eüst quer , il se fust purpensez .
Le fel est tuzdis fels , ne ja mais n'iert senez .
Pur c'esguard par raisun , e bien l'os afichier Que se li clers forfait a perdre sun mestier , Face le sis prelaz en sa chartre lancier , Qu'il ne puisse ja mais hors d'iluec repairier .
Iluec purra , s'il volt , ses mesfaiz adrecier .
Quant Deus ot fait Adam e mis en paradis , Pur le mesfait qu'il fist ne fu il pas ocis , Mais del dolerus mund fu en la chartre mis .
En peine e en tristur fu , tant cum il fu vis , E pur espeneïr ço qu'ainceis ot mespris .
E Adam e li clerc nen unt chief se Dieu nun; Pur ç'ai fait , ço m'est vis , dreite comparisun .
E se li clers est pris mais a tel mesprisun , Face le sis prelaz jeter en sa prisun .
Bien se puet apuier li reis a ma raisun .
La terrïene leis ne deit nul esparnier Pur les feluns danter e pur els chastïer .
Mais la pitié de Deu ne volt nul esluignier , Einz volt que le fel vive , qu'il se puisse espurgier E sun pechié guerpir e a Deu repairier .
Ço parut en Adam , qui tuz premiers mesfist .
Deus le vesti de peals , lui e nus mortals fist; Es ovraignes Adam nostre terre maudist , Qui nus germe pechiez e dunt poi de biens ist .
L'aneme ne maudist pas , qu'al ciel ne revenist .
Deus eissilla Chaïm , ki sun frere tua; Les escumenïez od lui des bons sevra .
La tere maldist Deus , ki le sanc engula De la main al felun; mes a l'anme esparna .
E cels qui le sanc usent lur presme escumenga .
Nabugodonosor fist un'ymage ovrer , D'or e d'argent mult grant a son semblant former .
A tuz par sun regné la feseit aürer; Se ceo nun , sis feiseit ocire u turmenter .
Puis fist Deu boef de lui e peistre herbe e user .
Mes Deus en refist humme puis après les set anz .
Suventesfeiz veums que li plus mesfaisanz Devient simples e bons e del tut repentanz; Essamples est de bien as petiz e as granz .
Glorie del ciel li rent Deus , dunt ainz ert perdantz .
Dedenz Marie aveit set malfez herbergiez .
De ses lermes lava as piez Deu ses pechiez , De ses chevols les a e ters e essuiez .
En quel eé que seit li repentanz jugiez , De sun presme e de Deu le salve l'amistiez .
Seint Piere li apostre , ki la poesté a E en ciel e en tere , par treis feiz Deu nea , Ke il nel conuisseit .
Le pechié fors geta , Plura amerement , e Deu li parduna .
Cil ki pardon requiert de bon cuer , il l'avra .
Ne fu unkes oï ne trové en escrit Que pechiere nen eit merci , s'il le deprit; Mes s'il se desespeire u se neie u ocit , Ne pot aveir pardon , quant peche en l'espirit .
Sur tute riens ad Deu misericorde eslit .
E pur ceo que Deus aime mult mercial justise E plus misericorde k'il ne fet sacrifise , A li bons arceveske cele bataille emprise Pur les clers maintenir e pur sa mere iglise .
Bien veit que laie mein n'i devreit estre mise .
- Quant l'arceveske veit ne purra conquester L'amur al rei , kil het cume del chief colper ( Car cu'il het une feitz , nel voldra puis amer ) , Sun eire apareilla , si se mist en la mer .
Dejuste Rumenel comencent a sigler .
Quant furent luinz en mer e empeinz e siglé , Li notunier k'i ierent unt ensemble parlé; E Adam de Cherringes dient k'il sunt desvé , Ke l'enemi le rei unt del païs geté; E il e lur lignage erent desherité .
A l'arceveske vunt tut ensemble parler : Dient li k'il ne poent cuntre le vent sigler , Ne nuls hum a cel vent ne purreit passer mer .
" Quant nus estuet , fet il , pur oré returner , Pernez port la u Deus le vus voldra doner .
" L'arceveske l'a puis suvent issi cunté , E a sun escïent sunt pur ceo returné .
N'uncor ne l'aveit Deus a passer apresté , N'il n'ot uncore pas el champ estreit esté , N'a la grant eschermie , dunt Deus l'aveit geté .
Mes quant li reis oï qu'il dut estre passez , Mult par en fu dolent e forment trespensez , Car il le cremeit mult , pur ceo qu'il ert senez , E cremi k'il ne fust a l'apostoile alez , E que tut ne fust mis en defens li regnez .
Mes ainc pur ceo li reis nel pot de rien fleschir , Pur ceo k'il ne s'en pot hors del païs fuïr .
A Norhamtune a fet sun concile establir , E prelaz e barons par ban i fet venir , Trestuz ces ki en chief de lui deivent tenir .
A cel concile sunt cumunalment alé Li conte e li baron , eveskë e abé .
L'arceveske Thomas ne l'ad pas refusé Ke il n'i seit alez od cel altre barné; Mes 1i ber i alat od grant humilité .
En ses ostels fet orent lur chevals herbergier Li reial , ki bien sorent tut le conseil plenier .
E il a dit al rei n'ira a curt plaidier , Tresqu'il li avra fet tuz ses ostels voidier .
Dunc en furent geté cheval e escuier .
Li ber i ert sumuns a jor numeement , K'il fust prez a respundre iluekes en present .
El regne ot fet li reis un establissement ( As barons del païs turne a grant grievement ) : Ke chascon pert sa curt par un fals serement .
Se nul plaidast de terre en la curt son seignur , Od sa gent i vendreit a sun premerain jor .
E se l'um li fesist de sun plet nul demur , A la justise alast , si fesist sa clamur; Ariere revenist , od lui dui jureür .
En la curt sun segnur jurast , sei tierce main , Que la curt li oüst esluinié sun dreit plain .
Par itel serement , u desleal u sain , Alast cil en la curt al segnur plus procein , Tant k'en la curt venist al segnur suverain .
Johan li Mareschal pleideiot ensement .
En la curt seint Thomas clamot un tienement; Pur ceo k'il n'i ot dreit e n'espleita neient , Sa curt li ad tolue par itel serement .
Al rei s'en est clamez , ki quiert sun grievement .
La fist li reis sumundre seint Thomas pur pleidier , K'il i fust prez al jor , e pur sei derainier De ceo k'il n'ot tenu Johan sun dreit plenier .
Il fu emferms al jur e ne pot chevalchier; A dous des suens a fet le jor essunïer .
Cel esoine ne volt li reis pas greanter; Pur ceo fist l'arceveske a Norhantune aler .
E li ber i ala , ainc n'i volt eschiver .
A Seint Andreu se fist as moines osteler .
L'endemain li covint un mult grief fes porter .
Car al rei est alé le cungié demander D'aler a l'apostoile , ceo li dist , ultre mer : Car Rogier d'Everwiz feseit sa cruiz porter Par tut en sa paroisse; nel volt suffrir li ber; E apelé en orent , si l'i estuet aler .
En l'endemain pur ceo al rei Henri ala , E a lui errament le cungié demanda D'aler a l'apostoile .
Li reis dit n'i ira , Mes de cele sursise errament respundra .
Il dit k'il iert enferms , e k'il s'esunia .
Ainc essunies ne mals ne li pot rien valeir .
Li reis dit k'il en volt sun jugement aveir .
Il vont al jugement; n'i voldrent dreit veeir : L'arceveske unt jugié , cume gent senz saveir , A duner en merci treis cenz livres d'aveir .
Desdire les voleit li bers del jugement .
Mais mult li unt prïé trestuit communement Qu'il laist cel'ire ester , nes desdie neent , Face la volenté le rei e sun talent; Einsi purra trover vers lui ameisement .
Le jugement li unt fait einsi graanter E de ces treis cenz livres pleges al rei trover .
Erramment les trova , n'en pout par el passer .
E quant trové les out , sil funt en plait entrer , E del plait cel Johan le vunt achaisuner .
Ne volt iluec respundre , ço lur respunt li ber; Car cil fu en sa curt , e ne solt pas mustrer Qu'um li fesist nul tort; e quant s'en volt turner , Ne volt sur altre livre le serement jurer For desur un tropier , qu'il i fist aporter .
N'est pas us del païs que l'en jurt sur tropier , Mais a quatre ewangelies deit l'um agenuillier .
Mais par tel serement quida Deu enginnier; Mais dedenz cel an porent sa char li ver mangier , E les cors ses dous fiz , qui li erent mult chier .
Nel volt uncore pas li reis a tant suffrir; Ainz volt de lui , ço dit , ses acuntes oïr , Quant sis chanceliers fu , de quanqu'ot a baillir .
L 'arcevesque respunt qu'il n'en volt plait tenir : Jurs ne li ert asis des acuntes furnir .
Li reis li a mandé qu'il seit prez l'endemain De respundre e de rendre sun acunte tut plain .
L'arcevesque respunt , qui n'out pas le quer vain , N'iert pas reisnables jurs de tenir plait certain .
Li reis jure les oilz venir li covient main .
Quant vit que il n'avra l'amur al rei Henri , As piez lui est chaü , si li cria merci .
Fait l'a e eshaucié , ço conut e gehi; E ço qu'il li ad fait , qu'il ne desface ensi .
" Par les oilz Deu , fait il , or m'avez vus huni .
" En l'autre chambre avant s'en est li reis alez , De maltalent e d'ire e tainz e tressuez .
Les evesques aveit tuz devant sei mandez .
( Sul remist l'arcevesque , cum s'il fust esguarez .
) " Pur les oilz Deu , fait il , dites que m'en loez ?
" L'arcevesque Thomas ad esté mis servanz; Mes rentes ad cuilleites tutes par plusurs anz .
Pur ço qu'est arcevesque n'en volt estre rendanz , Ne d'acunte ne d'el .
Oïr voil voz assanz .
" Nul d'els ne dist un mot; tuz les trova taisanz .
Quant les en vit si muz , mult en fu enflambez .
" Pur les oilz Deu , fait il , ne m'en asenserez ?
" Dunc s'esteit vers l'evesque de Wincestre turnez : " Sire pere , fait il , e vus que m'en direz ?
Li plus ancïens estes; asenser nus devez .
- Sire , fait li evesques , quant a mei l'avez quis , Tut ço vus en dirai que mei en est avis .
Ja puis qu'il ert sacrez , n'ert a voz leis suzmis .
Ne vus rendra acunte , s'il fu vostre baillis .
Mult bien vus i guardez , ainz qu'il seit a ço pris .
" Dunc par esteit li reis en grant ire muntez , Quant hum ne li juga tutes ses volentez .
Ariere est en la chambre par mautalent entrez .
Li arcevesques est encontre lui levez; Cum ço fust uns garçuns , li est al pié alez .
E tuit li autre evesque li sunt chaü as piez .
Pur l'arcevesque prient; mes ne s'est puint plaisiez .
Quant les vit tuz ensemble entur li arengiez : " Pur les oilz Deu , fist il , pur quei me hunissiez ?
Ne fu mais par les suens nuls hum si avilliez .
" Or veit li arcevesques altre respit n'avra .
Quant ço vint vers lu seir , a l'ostel s'en ala .
Li mals del flanc le prist , jur e nuit li dura .
Achaisunus en ert , e suvent lui greva; Par cel'ire qu'il out , dunc lui renovela .
Mais li reis l'endemain pur lui main enveia , E jure les oilz Deu que sen acunte avra .
Il dit : n'i puet aler , d'anguisse tressua; E se Deu plest , ço dit que ses mals tresira , E qu'il irra a curt , si tost cum il purra .
Li reis jure les oilz venir li estovra , E u il voille u nun ses acuntes rendra .
E cum plus ert malades , de tant plus l'anguissa .
L'arcevesque Thomas encontre li manda : Pur amur Deu le sueffre , ki tut le mund cria .
Quant veit li reis Henris qu'il nel purra aveir , Quida qu'il se fainsist tut pur lui deceveir .
Dous cuntes enveia pur s'enferté veeir , Celui de Leïrcestre , qui pris out de saveir , E cel de Cornewaille , que l'en dient le veir .
E quant il vindrent la , virent s'enfermeté .
Dient li que li reis li ad par els mandé Que il vienge a la curt .
Il lur aveit mustré Que ses mals l'ot la nuit mult durement grevé , E encore le tint; mais un poi out sué .
E prie lur pur Deu k'il le leissent gesir; E se li reis le volt tresqu'al demain suffrir , Il irra a la curt , si orra sun plaisir .
Ne larra qu'il n'i aut , pur vivre u pur murir; Ainz s'i fereit porter e sur biere tenir .
De part le rei li unt icel respit duné .
Dient li reis voldra l'endemain par verté Ses acuntes oïr; n'iert pur rien desturné .
- Il i ira , ço dit .
E il s'en sunt turné , Si unt mustré al rei ço qu'il i unt trové .
Le jur meesmes puis li fu bien acuintié , E dui riche barun li unt pur veir nuncié , Que s'il alout a curt , si ert apareillié Il ert mis en prisun , ne verra mais sun pié , U il sera ocis , ne lui ert purluignié .
Quant il l'oï , la char l'en prist tute a fremir .
Uns sainz huem li a dit , cui il l'ala gehir , Que l'endemain matin , quant devra Deu servir , Qu'il chant de saint Estiefne , le premerain martyr; Ja puis ne li purrunt si enemi nuisir .
L'endemain se leva li bers en l'ajurnee , Car l'anguisse li ert de sun mal trespassee .
En grant devotiun cele messe ad chantee , E a Deu sun seignur ad sa cause mustree , E pria qu'il le guard de male destinee .
Purquant pur cele messe que il dunc celebra , Li evesques de Lundres , qui pur le rei parla , Par devant l'apostolie puis l'en acaisuna E dist pur sorcerie cele messe chanta , E el despit le rei .
Mais le veir trespassa .
Mais quant il ot chanté , n'esteit pas despuilliez , Mais iloec est assis ensi apareilliez .
Pur les evesques ad ses hummes enveiez .
Quant il furent venu , bel les ad araisniez .
" Seignur , fait il a els , pur Deu me conseilliez; " Car li reis est vers mei munté en si grant ire Que nuls hum ne purreit ne demustrer ne dire Cum grant mal il me quiert , od le mielz de l'enpire .
Bien savez e veez a quei il tent e tire , Ne nuls fors Dampnedeus ne m'en puet estre mire .
" E pur ço me dut mult , e sui en grant esfrei , Car jo sai le conseil e le secrei le rei .
Li plus privé de lui le m'unt mustré en fei .
E pur ço voil aler a curt en cest conrei , E la cruiz en ma main , pur seürté de mei .
" Dunc respunt li uns d'els , qui rien ne s'en desheite E le conseil le rei e aguise e receite : " Sire , que volez faire ?
Ne freez si grant freite Que vus algiez a curt , el puing l'espee treite , Car ja mais ne serreit la medlee desfaite .
" Se vus alez einsi , l'espee traite , a curt , Vostre hauberc vestu , en main vostre behurt , Entre vus e le rei e ire e graigne en surt , Ne ja mais n'iert qui pes entre vus dous aturt , Ne ja mais n'iert uns jurs saint'iglise n'en plurt .
" Mult estes vers le rei enpeiriez e medlez .
S'ensi alez a curt , grant hunte li freez .
Vus querez la metlee , s'od armes i alez .
Vostre espee est reburse , ses branz est acerez; S'il trait sur vus s'espee , sustenir nel purrez .
" Metez jus vostre cruiz , faites vus desparer , E faites vostre cruiz devant vus la porter .
En grant humilité devez a curt aler , Que nuls ne vus en puisse reprendre ne blasmer .
De pes en purra l'un vers le rei mielz parler .
" Mult respundi li bers humblement a cel'ure : " Jo n'ai pas trait m'espee , ne jo ne li cur sure , N'autrui ne baillerai la cruiz , qui k'i acure .
Pais quier; ço peise mei que nuls la me demure , E mult serrai dolenz , se saint'iglise en plure .
" Ne jo ne quier al rei ne mal ne deshonur .
N'a humme en tut le siecle qui plus desirt s'onur; E mult sui jo dolenz que jo ai sa haür .
E se s'espee trenche , la meie ad grant reidur; E obeïr m'estuet al suverain seignur .
" Or vus pri e comant tel conseil me doinsiez Que jo ne seie a Deu ne al siecle avilliez .
- Sire , fait li uns d'els , car vus humilïez; Al rei en sa merci l'arcevesquié laissiez .
N'avrez pes altrement , a seür en seiez .
- Mal conseil me dunez , fait il; ja nel freai .
Or alez a la curt; e jo m'aturnerai .
Al plus verai conseil , se Deu plaist , me prendrai .
" Dunc s'esteit desparé de l'aube senz delai .
En chape e en surpliz remist; car bien le sai .
A la rei curt ala , quant il i fu mandez .
Par desus le surpliz s'est de l'estole armez , D'une chape a canoine par desus afublez; Car bien sot qu'il esteit al rei forment metlez .
Sur sun cheval munta; a Deu s'est comandez .
Mult reduta le rei e sun fier maltalent .
Del tut le cunut bien senz nul receilement , Cumme cil qui l'aveit servi mult longement .
E sout bien que li reis le haï durement , E que mult poi amis ot a cel parlement .
Mult m'esmerveil pur quei li reis si le haï , Se pur ço nun qu'il ot sun servise guerpi , E sun conseil del tut , e de lui departi , E qu'il s'osa drecier vers lui n'einsi n'einsi .
N'ert pas tant gentils huem; fieble erent si ami .
E pur ço que li reis l'aveit tant eshaucié , E mustré li aveit einsi grant amistié Qu'en tute rien li out sun conseil acointié , Ainc ne trova li reis qui plus l'ait corecié .
Grant desdeig li sembla qu'il l'aveit commencié .
Curuz de rei n'est pas gius de petit enfant .
Qu'il comence a haïr , seit pur poi u pur grant , Ja mais ne l'amera en trestut sun vivant .
Ço que reis volt est leis , ço dient li alquant; As terrïens seignurs sunt tuit obeïsant .
Li huem Deu out guerpi le terrïen seignur E se fu pris del tut a Deu , sun creatur , Qui il voleit servir en fei e en amur .
Sout bien qu'il suffereit un mult pesant estur .
Plus cremi de prisun que de perdre s'onur .
A la curt en ala sainz Thomas li bons prestre , E prist les armes Deu , que seürs peüst estre .
La cruiz arcevesqual fist porter a sa destre , E la reisne del frein tint en la main senestre .
Fait out sun avocat de Jesu Crist , sun mestre .
Tut dreit devant la sale est a pié decenduz .
Laienz en est entrez; sis chevals fu tenuz .
Asez i ad trové e joevenes e chanuz .
En sa main prist la cruiz , quant fu laienz venuz .
En sa chambre ert li reis od ses plus privez druz .
Laienz entra Thomas od mult poi conpaignuns; Poi i mena des suens , si cum nus l'entenduns .
Le rei i ad trové od ses privez druguns , Evesques e abez e cuntes e baruns .
Tuz suls entra en champ , cumme bons champiuns .
Li evesque se sunt encontre lui drecié .
De la cruiz l'unt blasmé , qu'il porte , e chastïé : Car le rei sun seignur en a mult avillié , E vers lui en charra en grant enemistié .
Or la bailt a un altre , ço li unt conseillié .
Robert de Herefort la li va demander : Evesques est , ço dit; bien li puet comander .
Li evesques de Lundres i ala dreit clamer : Ses deiens est , ço dit; par dreit la deit porter .
Des mains la li voleit par vive force oster .
" Fous , fait il , tuzdis fustes , e estes e serrez , Quant vus , l'espee traite , desur le rei venez .
S'il trait sur vus la sue , coment vus defendrez ?
Car grant hunte li faites , quant en sa curt entrez Cum en feu e en flambe , de vostre cruiz armez .
" Mais metez jus la cruiz , un autre la livrez; Nostre seignur le rei en ire ne metez .
" Fet cil de Wirecestre : " Sire evesque , suffrez .
Laissiez ester sa cruiz; car ne la baillerez .
N 'est trop buens a porter la cruiz que vus veez .
" Mult se sunt entremis de lui la cruiz tolir; Mais il ne la volt pas a nul d'els tuz guerpir , A dous puinz tut adès li veïssez tenir .
Poi i out des evesques quil volsist sustenir , Mais Rogiers de Wircestre ne li voleit guenchir .
L'arcevesque Thomas tut avant s'en ala .
La cruiz arceveskal il meïsmes porta; Nul ne la volt baillier , car forment se duta .
Desur un banc s'asist , e a Deu s'apuia .
En sa main tint la cruiz , en sun quer la porta .
En l'autre chambre avant sist li reis od ses druz , U ses conseilz teneit od les mielz coneüz .
Devant lui n'esteit pas l'arcevesques venuz , Car li reis ert vers lui en ire commeüz .
Le jur unt tuz lur plaiz par amparliers tenuz .
Ire e malveis conseil unt le rei deceü , Qui l'unt vers le saint humme isi fort commeü .
Li reis aveit ainceis sun estre coneü; Or quidout qu'il fust tels cum il l'out ainz veü .
Trestut esteit changiez : sainz Espirz en lui fu .
Dunc l'i voleit li reis des clers faire plaidier .
Mais li barun li unt fait tut cel plait laissier : Car se nul plait volsist vers les clers comencier , Les evesques verreit tuz ensemble alïer , N'einsi ne purreit pas l'arcevesque plaissier .
La u sist sur le banc , entre lui e le rei Alouent li barun , dui e dui , trei e trei .
Del plus privé conseil li fu dit en requei Sa mort ert aprestee , presist guarde de sei .
E pluisur s'en esteient juré e pris par fei .
Je ne sai se li reis l'out fait apareillier Qu'il volsist l'arcevesque faire ocire u lïer; Mais einsi li vint huem le jur sovent nuncier .
Puet cel estre li reis le voleit esmaier , Que il le peüst mielz par manaces plaissier .
Dunc ad fait devant sei venir li reis Henris Les evesques; sis ad forment a raisun mis , E volt que il li tiengent ço qu'il li unt pramis , Qu'il tendrunt les custumes e les leis del païs , E que li arcevesques n'en sera point eschis .
A l'arcevesque en vunt li evesque parler .
Dient que lur estuet les leis le rei guarder , Quant par obedïence les lur fist graanter Et in veritatis verbo parcunfermer .
En nul sens ne s'en volent vers lui desleeler .
Lui meïsmes , ço dient , les estovra tenir , Car il les graanta , ne s'en deit resortir; E serement en fist , ne s'en puet desmentir .
E li reis le volt ore e saveir e oïr Se de sa leauté volt envers lui guenchir .
Quanqu'il unt dit a bien sainz Thomas esculté .
Puis lur a respundu od grant humilité : Deus est en lui , fait il , ki aime verité; Ne cil n'aime pas Deu qui n'aime lealté; E Deus het tricherie e tut'iniquité .
" E les leis que vus dites a quei li reis s'alie , Ne sunt de leauté , ainz sunt de felunie , Contre Deu e raisun , pur destruire clergie .
Ne jo nes tendrai pas pur rien qui seit en vie .
Par sainte obedïence defent nes tiengiez mie .
" N'est pas sages qui chiet , quant ne volt relever , E mielz vient tost resurdre que trop i demurer .
E pur ço que la curt me volt si fort grever , E vus , qui od raisun devriez od mei ester , Apel jo; car ne voil contre raisun aler .
" Quant veit li arcevesques , prist sei a purpenser : La curt a l'apostolie li estut apeler , Saveir s'il se purreit par issi delivrer .
E vit tut entur li les evesques ester : Uns suls d'els pur le rei ne volt un mot tinter .
Or veit bien e entent qu'um vait sa mort querant , E veit tuz les evesques entur li en estant .
" Seignurs , fait il , j'apel; kar mestier en ai grant; Car ceste curz me vait mult durement grevant .
- Sire , fait cil de Lundres , relaissiez mei de tant .
" Sire , fait cil de Lundres , de tant me releissiez .
- Nel ferai , fait li il; mais se jo sui tuchiez , A vus tuz le comant la justice en faciez , Que vus pur nule rien nului n'en esparniez .
" Dunc fu cil de Wincestre durement esmaiez .
" Sire , fait il , pur Deu , car entendez a mei : Rendez en sa merci l'arceveschié al rei .
N'avrez pes autrement; tut clerement le vei .
" Il nel dist pur nul mal , mais en conseil de fei .
Surdre i vit grant peril e mult mortal desrei .
" Nel ferai , fait li il; divine dignité Ne rendrai a lai humme en trestut mun eé; Car cuntre Deu sereit e contre leauté .
" Fait dunc cil de Cicestre : " La meie volenté , Remaindrïez Thomas , senz ceste poesté .
" Quant li pluisur entendent q'um quist l'encombrement De Thomas l'arcevesque , mult en furent dolent .
L'arcevesque Rogier apelent erramment E l'evesque de Lundres , quil haï durement , E celui de Cicestre , qui ne l'ama neent : " Seignurs , pur amur Deu , nel faites pas einsi .
S'un ocit l'arcevesque , vus en avrez le cri , Car tuz li païs seit que vus l'avez haï .
Se vus nel delivrez , nus sumes mal bailli : Li reis e saint'iglise e nus iermes huni .
" Dunc alerent ensemble li evesque parler .
Conseillent sei coment le purrunt dilivrer; E dient qu'il irrunt al rei Henri parler Que , s'il le vunt devant l'apostolie apeler , K'ensi le purrunt bien de sun sié deposer .
Al rei en vunt parler , si li crient merci .
" Sire , funt il , pur Deu , nel faites pas einsi .
Laissiez ester cel plait qu'avez ore acuilli; Kar vus en avrïez a tutdis mais mal cri , E nus en serium suspendu e huni .
" Sire , funt il al rei , laissiez nus ent ovrer .
Bien savez qu'il nus ad fait vos leis confermer; E or nus volt refaire trestuz deslealer .
E d'iço l'irum ore tuit ensemble apeler; Einsi le purrum bien de sun sié deposer .
" Dunc dist li reis Henris : " Einsi le vus otrei .
- Or nus leissiez , funt il; nus en prendrum conrei; Car tut li abatrun , voil'u nun , le desrei .
" Li un i entendirent mal , e li autre fei .
Dunc sunt venu a lui .
Tuit erent en esfrei .
" Nus apelun , funt il; car trop sumes grevé .
Car ço que nus eümes ainz al rei greanté , E par obedïence l'eüstes comandé , Or l'avez defendu .
Pur tel deslealté , U vus nus volez metre , vus avuns apelé .
" Al rei Henri en unt cil del conseil parlé E quant li reis oï qu'il aveit apelé E qu'il alout del tut contre sa volenté , Ne vus en sai mustrer sun quer ne sun pensé , Mais a cels del conseil ne l'a il pas celé .
" Sire , funt il idunc , ço vus estuet laissier .
Car s'a nostre conseil vus volez apuier , L'arceveschié perdra; tut le ferum plaissier .
Car vers vus nus volt faire parjurer e trichier , E devant l'apostolie l'en voldrum chalengier .
- Alez delivrement , fait il; or en pensez .
" Dunc sunt venu a lui; il les ad escultez .
" Sire , funt il a lui , quant si nus mesmenez , Vus e nus vers le rei einsi deslealtez , Apelum nus; car trop durement nus grevez .
" Par cel apel unt mult le rei aseüré E mult a cele feiz de s'ire refrené .
Pur ço qu'or desdiseit ço qu'ainz ot graanté , Quida , s'en la curt Deu l'en eüssent prové , Que pur ço deüst perdre e croce e dignité .
Li prelaz d'Evrewic , cil de Lundres , ço qui , Conseil li unt duné priveement andui Que , veant si grant gent , ne li fesist anui; Mais l'endemain le mant , quant n'i avra nului; Priveement le mete senz noisse en sun estui .
Par ço s'est mult li reis de s'ire refrenez , E desfaiz li malices qui dunc ert aprestez , E lur mals engins fu a grant bien aturnez .
Car que que li hum penst , fieble est sa poestez; Deus abat les puissances e les feluns pensez .
Dunc enveia li reis a lui ses chevaliers : Or volt que il li rende ses acuntes pleniers De quanqu'ot en baillie , quant fu ses chanceliers , De trente mile livres d'esterlins en deniers .
Mais il ad respundu mult bel as messagiers : " Seignur , fait il a els , tut senz en plait entrer , Ne me deit pas mis sires acuntes demander .
Car tut cest grant aveir que ci vus oi numer , En ses busoignes l'ai fait metre e aluer; Si l'ad oï suvent mis sires acunter .
" E quant jo fui a Lundres esliz e alevez A ceste dignité , tuz fui quite clamez Par sun comandement , si que bien le savez; E d'acuntes e d'el fui iloec delivrez .
Pur ço ne voil rentrer en plait qui est finez .
" Quant il unt fait al rei ceste parole entendre , D'ire devint vermeilz plus que carbuns sur cendre .
" Pur les oilz Deu , fait il , ne volt acunte rendre ?
E si est mis huem liges : jugement en voil prendre !
- Sire , funt il , mais d'el , dunt mult plus volt mesprendre .
" Quant il est vostre huem liges , il vus deit fei porter E tenir en tuz lius vostre honur e guarder .
E quant vus volt tolir vostre curt e fauser , E apele autre curt , de çol poëz grever , Car iluec vus volt il granment desonurer .
" De cel poëz jugier , funt li dunc li barun .
- Alez al jugement , fait il , senz targeisun .
" Al jugement en vunt la maisnie Nerun .
Lur pere espirital jugent comme bricun Que li reis le presist e mesist en prisun .
L'arcevesque Rogiers d'icel conseil eissi .
Fait il a l'arcevesque : " Aiez de vus merci , De nus tuz ensement; car mal sumes bailli , Se ne faites del tut le voil lu rei Henri .
" Sainz Thomas li ad dit : " Satanas , fui d'ici .
" Quant li jugemenz fu e faiz e acordez E devant le rei fu e diz e recordez , Dous i ad enveiez li reis de ses privez : Li cuens Reinalz i est de Cornewaille alez , E cil de Leïscestre , qui mult par ert senez .
Dreit devant l'arcevesque sunt andui aresté .
Li quens de Leïscestre aveit primes parlé : " Sire , fait il , li reis vus ad par nus mandé Qu'oiez ço qu'il vus unt jugié e acordé .
" Dunc l'aveit li buens prestre fierement reguardé : " N'i avra ui par mei jugement esculté , Fait li buens arcevesques , car jo ai apelé .
- Coment , fait dunc li quens , puet estre desturné , Quant vus li devez fei , humage e ligeé ?
De lui tenez granz teres e granz fius en barné .
" E quant en barunie de lui granz fius tenez , Jugement en sa curt e dreit i sufferrez .
- Ne tieng , fait saint Thomas , de lui fius n'eritez Ne rien en barunie; mais tut est charitez E parmenable aumosne , tut ço dunt sui fieffez .
" Ço qu'a saint'iglise unt si ancesur duné , En parmenable almosne li unt tut graanté; Ainkes de barunie n'i out un mot suné .
Li reis l'a par sa chartre tut einsi confermé , Otrïé en almosne , en parmenableté .
" E pur ço , fait lur il , de part Deu vus defent , Par la cristïenté qui de nus vus apent , Que de mei ne faciez ui mais nul jugement .
" Li quens li respundi : " Sur tel defendement Ne m'en entremetrai; tut quite vus en rent .
" Fait dunc li quens Roberz : " Dites dunc , quens Reinalt; Jo nen os mais parler , quant le defent si haut .
- Nel ferai , fait li quens , se Damnedeu me saut .
Ne me fu enchargié; ja ne m'en ferai baut .
Dites , se vus volez , car Reinalt vus en faut .
- Sire , fait quens Roberz , suffrez , pur saint Denis , Que vostre respuns ait oï li reis Henris .
- Coment ?
fait l'arcevesque Thomas; sui jo dunc pris ?
- Ne l'estes , par saint Lazre , fait dunc li quens de pris .
- E jo m'en vois a tant " , respunt li Deu amis .
Dunc s'en revunt al rei cil dui riche vassal , E li sainz arcevesques parti de sun estal .
Ingnelement eissi de la chambre real; N'en mena compaignun fors Deu l'espirital .
En sa main destre tint la cruiz arceveschal .
E quant il s'en parti de la cambre le rei , Justises e baruns , tels que numer ne dei , L'escrïerent en haut , a hu e a desrei : " Li traïtres s'en vait : veez lei , veez lei !
" Il s'en ala avant , ne dist ne ço ne quei .
Nis li quens Hamelins ne s'i volt taisir pas .
Quant il en vit aler l'arcevesque Thomas , Mult l'aveit escrïé , e nel dist giens en bas : " Cumme fel , fait li il , mal traïtres , t'en vas !
" Sil hua Hue Wac tant qu'il fu pres tut las .
A l'eissir de la chambre durement se hasta .
Quant vint enmi la sale , a leigne s'abuissa; Pur poi qu'il ne chaï .
Idunches l'escria Randuls del Broc , e dist : " Li traïtres s'en va .
" Li sainz huem ne dist mot , mais avant s'en ala .
En la sale fu mult traïtres apelé .
De tutes parz i fu hautement escrïé; N'i eüst greignur cri , se fundist la cité .
Nis torgeluns d'estraim unt après lui geté .
Ne volt a els plaidier; ultre s'en est passé .
Ensi firent Giwiu , quant hum ot Deu jugié : Vilment l'unt escrié , batu e coleié , Enmi le vis li unt escopi e rachié .
De sun gré le suffri Deus pur l'umain pechié , E cist pur delivrer de vilté le clergié .
Li malvais qui quidierent le rei servir a gré , E garçuns e putains , unt saint Thomas hué E derochié de torges; car Randul l'out rové .
Mais cil qui Deu cremirent e qui l'orent amé , En unt od grief suspir celeement pluré .
Dunc fu al rei nuncié cum hum le fist huer , E que l'um le voleit e laidir e tuer : Li reis sereit huniz s'um nel laissout ester .
Dunc comanda li reis e fist par ban crïer C'um laissast quitement lui e les suens aler .
Si tost cum li ber fu sur sun cheval sailluz , Grant aleüre en est a la porte venuz .
Fermee la trova; dunc fu mult esperduz .
Poür out qu'il ne fust e pris e retenuz .
Mais Deus l'en ad jeté , qui fist pur li vertuz .
Li arcevesques out iluec sun esquier , Un qui ot nun Trunchez; dunc li ot grant mestier .
Les cles des portes vit luinz pendre a un ramier : Erramment les saissi , ne s'i volt rien targier; La porte desferma , n'i apela portier .
Ne volt ilueckes Deus l'arcevesque laissier .
De tant cles cum cil pout a dous mains enpuignier , A la dreite clef est asenez al premier .
Li portiers entendi a batre un pautenier; E li bers s'en eissi , qui Deus aveit mult chier .
Li quens de Leïrcestre , qui si oï crïer , Dist al rei cum l'um fist l'arcevesque escrïer; Grant hunte fu k'um fist si haut humme huer , Nel devreit pas suffrir; hum l'en voldreit blasmer .
Dunc comanda li reis k'um le laissast ester .
Quant il fu descenduz , al mustier s'en alad .
S'il esteit de chanter none tens demandad .
Mais ultre none esteit : none e vespres chantad .
Car le servise Deu tempre u tart n'obliad; Volentiers le servi .
Guereduné li ad .
E quant il fu eissuz , après ço , del mustier , Ses serganz apela , demanda a mangier .
Tuit s'en erent fuï e clerc e chevalier; N'en i trovast pas sis , s'il en eüst mestier , Kar la poür del rei les out fait desfuchier .
Dunc rova qu'um fesist les povres enz venir .
Les tables en fist l'um del refreitur emplir .
Jo crei qu'il pensa d'el que del ventre farsir; Nepurquant il manja assez , tut a leisir , E ad fait bel semblant pur les suens esbaudir .
Ainceis fu neire nuit que il eüst supé .
Sun lit unt , veant tuz , enz el mustier porté , Detriés le grant autel e fait e aturné , E sun chapel d'aigneaus sur l'oreillier levé , Le covertur un poi par desus reversé .
E quant li moinie vindrent lur complie chanter , Quidierent il pur veir que se dormist li ber; E chanterent en bas , car nel voldrent quivrer .
E li uns roveit l'autre par signes a tagler : Mustreient qu'il ert las , c'um le laissast ester .
Un suen humme i out mis pur le lit [ a ] guarder .
E quant nul i veneit , sil faiseit returner , E diseit qu'um lessast sun seignur reposer; Ja puis n'en trovast un quil volsist reguarder; Encore l'endemain l'i quidierent trover .
Endementres ad fait tut sun eire aprester .
Mais poi i eut des suens qu'il le volsist mustrer .
N'unkes n'en volt un sul de ses chevals mener , Mais quatre forz destriers fist la fors amener , Cum s'il fussent as ostes qui deüssent errer .
Dunc seeient les genz le plus a lur super .
Dunc vit bien li huem Deu qu'il s'en deveit aler .
E il pluveit tant fort qu'il ne voleit cesser .
La nuit fist il sa chape une feiz recouper : A enviz la poeit - issi pesout - porter .
Quant il fu anuitié e tut fu aseri , L'arcevesque Thomas s'est apresté einsi D'errer celeement qu'a nului nel gehi , N'a privé ne a clerc , n'a parent n'a ami , Fors sulement a treis qui l'orent ainz servi .
Dous freres blancs mena ovec sei li buens ber : Robert de Cave oï l'un des dous apeler , E frere Scaïman oï l'autre numer .
E un suen escuier n'i volt il ublïer : Rogier de Brai , un brun , un prode bacheler .
A ces dous freres a sun conseil coneü , Qui de Sempingeham furent a lui venu , E a sun escuier , qui privez de lui fu .
Par la porte del nort s'en sunt nuitantre eissu : N'i furent encontré , nul d'els , n'aparceü .
Mais um faiseit les portes del burc tutes guaitier; E pur quei um le fist , nel vus sai acuintier .
Purquant sulunc le tens en poum bien jugier .
Mais li ber enveiad pur les portes cerchier : Cele sule trova senz guaite e senz portier .
L'arcevesque Thomas n'out cure de sujur .
Bien li fu acuintié , s'il atendist le jur , Il fust mis en prisun; e de ç'aveit poür .
As esteilles s'en vunt e a la tenebrur , E se sunt comandé a Deu nostre seignur .
Tute la nuit erreient entresqu'a l'ajurner , E le jur se muçowent d'ici qu'a l'avesprer Od muines , od noneins , en bois , pur els celer .
Mais ne voleient pas le dreit chemin errer , Tant que a la parfin sunt venu a la mer .
- Einz tierce l'endemain l'ala treis feiz haster Li messagiers le rei , rova l'a curt aler .
Mais cil qui guarda l'uis ne l'i laissa entrer , Ainz dist qu'il le laissast uncore reposer , Tant qu'um le hasta mult , k'um nel pout plus celer .
Dunc est li mareschals alez al rei Henri , Danz Willames de Capes , si li cria merci Des hummes l'arcevesque , que ne fussent leidi .
Kar li Brocheis li erent durement enemi , E tuit s'en erent pres alé e departi .
Dunc fist li reis Henris Randulf del Broc crïer Par tute Norhantune que l'um laissast aler Les hummes l'arcevesque quitement de jur cler; Nuls ne fust si hardi quis osast adeser .
Enviz le fist Randuls , mais ne l'osa veer .
- Mais la premiere nuit qu'il s'en fu si emblez , Le secunt jur , tut dreit est en Nicole entrez .
Chiés dan Jacob s'esteit od les suens ostelez .
Gris dras d'un frere ad pris , k'il puisse estre celez : Or est Thomas changiez , Cristïens est numez .
En un batel ainz jur saint Thomas s'en entra; Robert de Cave od sei priveement mena .
Dreit par desuz le punt de Nicole passa , E vers Sempingeham a l'Ermitorie ala .
Uit jurs en une chambre , u plus , i demura .
Scaïmans e Rogiers par secche terre alerent , E a Sempingeham furent e sujurnerent E l'eire l'arcevesque a celee aturnerent; Ne a haut ne a bas lur conseil ne mustrerent .
Quant il virent lur aise , par nuit s'acheminerent .
Qui veïst le saint humme seeir a sun mangier , Que il n'aveit od lui ne clerc ne chevalier , Quant Roberz s'en eissi , ne estrange ne chier , Senescal ne garçun ne cou ne buteillier , De pitié l'en poüst trestut le vis muillier .
Quant a l'Ermitorie orent lungement sujorné , Que li reis quida bien qu'il fussent mer passé , Envers la mer se sunt nuitantre acheminé .
Mais par tut furent ainz li ostel apresté; Nis parmi Cantorbire en sunt nuitantre alé .
A la mer vint li ber , a Sandwiz eschipa .
Entre Gravnige e Merc tart al seir ariva .
Ne pout aler a pié , car mult tost s'alassa .
Uns granz sollers aveit , k'uns freres li presta; Entur le col del pié a nuals les laça .
Chaüz est el gravier , quant se hasta d'aler .
Leva s'en , si a pris ses mains a reguarder .
Dunc li unt un jument senz sele fait luer , Car ne porent nul autre a cele feiz trover; Nis de fain l'aveit fait sis maistre enchevestrer .
Il orent un vadlet en la greve trové , A cui un cheval unt pur uit deniers lué .
E quant puroec ala , mult aveit demuré; Idunc quiderent estre tuit pris u encusé .
Cel jument amena; Cristïen unt munté .
Tut a as li unt fait dous liwes chevalchier , Ne mais que d'une chape qu'unt fait suz li pleier .
Dunc se firent ensemble a Clermareis nagier; Puis vunt a Saint Omer , ne s'i volent targier .
Mais par tut se feseient repundre al herbergier .
Dunc vint a Saint Omer danz Richarz de Luci .
De Saint Jame par Flandres sun chemin acuilli .
A l'arcevesque vint , quant parler en oï .
Del tut l'acordereit , ço dit , al rei Henri , Se returnout od lui .
Mais il i ad failli .
L'arcevesque respunt : ne volt pas returner; Car il nel purreit pas en nul sens acorder , N'a lui ne volt il pas einsi sun cors livrer .
A l'apostolie volt , ço dit , tut dreit aler , Par ki conseil voldra del tut en tut errer .
Richarz li respundi par ire e par buffei : " Quant ne volez venir ensemble od mei al rei , Or vus desfi ge dunc e des miens e de mei .
" L'arcevesque respunt senz ire e senz desrei : " Richarz , tu es mis huem , si me deis porter fei .
" Richarz li respundi : " Mun humage vus rent .
- Jo nel te prestai pas , fait li il erramment; Mais de mei ne tendras ja mais veraiement .
- Ne vus rent , fait li il , ne fiu ne tenement; Mais ne vus afïez des ore en mei neent .
" Dunc enveia li bers al cunte dous abez , Qu'il li doinse conduit , qu'il seit ultre passez Par Flandres , u il est venuz e arivez; Car d'Engleterre esteit priveement turnez Pur le rei sun seignur , vers qui il ert medlez .
Li quens li respundi : sun conseil en prendra; E tant est riches huem qu'en la terre qu'il a , Ço dit , qu'un arcevesque retenir bien purra .
Quant l'arcevesque l'ot , a l'evesque en parla , Celui de Terewane , qui la nuit l'en mena .
Car mult cremi de sei , quant le respuns oï .
Mult nota les paroles que li quens respundi , Pur ço que li quens ert cusins le rei Henri , E erent d'un conseil e durement ami .
A l'evesque Milun sun conseil en gehi .
Il ert le jur venuz l'arcevesque veeir .
E quant il s'en ala la nuit en l'oscur seir , L'arcevesque Thomas , ki mult out grant saveir , Le conveia la fors .
Pur desaparceveir Fist estaindre les cirges , qu'um nel peüst veeir .
" Esteigniez , fait lur il , ces cirges alumez .
Laissiez l'aler a Deu .
" Ensi s'est delivrez .
Il se trestrent ariere , e il esteit muntez Sur un grant cheval blanc , qui li fu amenez De la curt cel evesque .
Einsi s'en est turnez .
De ses hummes einsi nuitantre s'en embla .
Par l'evesque Milun , qui la nuit l'en mena , De Flandres est eissuz; a Seissuns s'en ala .
L'endemain a ses hummes ariere remanda Qu'il alout a Seissuns; a lui venissent la .
Mais mult li esteit bien a cel'ure avenu E maint humme l'unt puis a miracle tenu : Car danz Henris de Pise , qui des chardenaus fu , E li reis Loëwis sunt d'autre part venu; Es rues de Seissuns sunt entreconeü .
Sa cause e sun eissil lur aveit denuntié .
Li buens reis Loëwis en ad eü pitié , E sil volt retenir par mult grant amistié .
Et danz Henris de Pise li ad covenantié Par tut li aidera .
Si fist il senz faintié .
Dunc a li reis Henris ses messagiers tramis Tresqu'a Conpeigne al rei de France , Loëwis .
E dit qu'en la cuncorde , quant hum les fist amis , Que l'un d'els a l'autre out otrïé e pramis , E que numeement fu en l'acorde mis Que , se nul de lur hummes fust de lur terre eissuz , S'en l'autrui terre esteit en nul liu coneüz , Que il fust erramment e pris e retenuz E fust a sun seignur senz desturbier renduz .
De tut le regne fu tuz li plus halz eissuz .
En cel message vint Gilebert Foliot .
Des lettres sout asez , e servi Astarot .
( Mais puis avint tel jur que il s'en tint pur sot Qu'encontre le saint humme eut parlé un sul mot : De Sodome est eissuz e siut les traces Lot .
) E Richarz d'Ivecestre fu l'un des messagiers , Qui al rei Henri ert ses privez conseilliers E de tute la terre e meistre e justisiers .
E al rei Loëwis porta dous espreviers .
( Or vait le dreit chemin , laissé ad les sentiers .
) Guillames en fu uns , li buens quens d'Arundel , Sages , preuz e curteis e senz nul mal apel .
Mais dunc medla sun or a fundre le veel , E mesfist , quant el lai volt metre Daniel .
( Venuz est a merci al saint a sun tumbel .
) Lur message unt bien dit e lur moz bien asis .
" Ne sai dunt vus parlez , fait li reis Loëwis .
- Sire , funt il , a vus se plaint li reis Henris , E d'un des plus hauz hummes de trestut sun païs , Qui s'en est d'Engleterre nuitantre alez fuitis .
" L'arcevesque Thomas ad vers le rei mespris .
De tut le reaume ad esté poesteïs , E les rentes cuilleites tutes e anz e dis; Ne volt acunte rendre de tut ço qu'en ad pris , Ne suffrir jugement .
Mal los i ad conquis .
" E quant a sun seignur sun acunte ne rent Del suen qu'il ad eü , e fuit sun jugement , Vis nus est qu'il s'en vait mult felunessement .
Or vus requiert li reis mult amiablement Qu'en vostre terre n'ait nul liu recetement .
- L'arcevesque Thomas , fait li reis , bien le vi , Le chancelier ki tant servi le rei Henri .
Del regne l'a chacié , sil het encore issi Que il ne puet aveir recet ne la ne ci .
Mult li a bien rendu que tant bien l'a servi !
" L'arcevesque Thomas , certes , bien le conui .
Pur ço est France franche , par les sainz u je fui , Que cil ki mestier unt i viengent a refui : Mult seit il bien venu; ci puet aveir repui .
E se jo seüsse u , j'alasse encontre lui .
" Fait li quens d'Arundel : " Sire rei Loëwis , Bien saciez que vus mande par nus li reis Henris Que cist vus a esté mult mortels enemis : Vostre terre ad guastee e voz chastaus a pris; Cist fist que li reis ad adès vers vus mespris .
- Sire quens , fait li reis , bien sai par verité , Quant servi sun seignur par si grant leauté , S'eüst esté mis huem , qu'il me servist a gré .
E quant il li conquist casteals e herité , Tant le deüst il plus tenir en grant chierté .
- Sire , funt il al rei , l'apostolie mandez , Pur amur nostre rei , que mult amer devez , Que Thomas l'arcevesque , qui si s'en est emblez , Ne seit de li oïz , maintenuz ne privez , Ne seit de ses mençoignes creüz ne escultez .
" Dunc apela li reis frere Franc l'aumosnier .
" Va tost a l'apostolie , fait il; ne te targier .
Di lui , si volt a mei aveir nul recovrier , Que l'arcevesque aït e maintienge e ait chier; Pur rien qui seit el mund qu'il ne s'en leist pleissier .
" De l'apostolie esteit frere Franc mult privez , E a s'aumosnerie esteit il aturnez .
En sun servise esteit nuit e jur aprestez; Pur ço ert il par tut durement renumez .
Al rei Loëwis ert a idunches turnez .
De Compiegne se sunt li messagier turné .
E frere Franc ad bien sun message achevé : L'apostolie l'a dit; il l'a bien esculté .
L'arcevesque Thomas ad ore tant erré Que venuz est a Sanz , u la pape ad trové .
Mais ainceis que venist a Sanz li Deu amis , Eut li reis a la pape ses messagiers tramis , Evesques e baruns e chevaliers de pris .
Li apostolies ert de Rume idunc fuitis , E surjorna a Sanz meis , semaines e dis .
L'arcevesques i vint qui d'Evrewic ert maistre , Vuit li Rus , e l'evesque i vint de Wirecestre , E li quens d'Arundel e Richarz d'Ivecestre , Johanz d'Oxeneford , l'evesque d'Execestre , Hue de Gundevile , Hylaires de Cicestre .
Cil de Saint Waleri , Renals , i est venuz , Henris li fiz Gerold , qui ert des reaus druz , Gilebert Foliot , qui ne s'i fist pas muz , E des autres plusurs , e jovenes e chanuz .
Tels i parla purquant qui fu pur fol tenuz .
Devant la pape esturent li messagier real .
Alquant diseient bien , pluisur diseient mal , Li alquant en latin , tel buen , tel anomal , Tel qui fist personel del verbe impersonal , Singuler e plurel aveit tut parigal .
Tel i out des prelaz parla si egrement Que la pape li dist : " Frater , tempreement; Car mesdire de lui ne sufferai neent .
" Lur paroles n'ai pas tutes ci en present , Mais ço que unt requis dirrai , mun escïent .
" Sire , li reis Henris , funt li li messagier , Vus requiert e deprie cum sun pere treschier Que dous tels chardenals li faciez enveier Qui bien puissent par tut lïer e deslïer , Ne par apel nes puisse nuls huem contralïer .
" Mais qu'il seient si fort e en tel poesté Que quanqu'il ferunt seit en estabilité; Devant els n'ait apel ne contredit furmé .
E se li reis Henris a de rien meserré Encontre l'arcevesque , par els seit amendé .
" E se li arcevesques ad vers li trespassé , Par els seit adrescié , jugié e achevé .
" Ici semblout aveir par tut grant leauté; Mais n'i out un sul mot par tut de verité , Fors mult grant trecherie e decevableté .
Li reis ert riches huem , sages e de grant art; Sout bien que chardenal sunt pernant e lumbart : Coveitus sunt d'aveir plus que vilain d'essart .
Li reis ad dous privez , Sorel e dan Blanchart : Tost funt del buen malvais e del hardi cuart .
Ne porent l'apostolie par engin deceveir .
Il lur ad respundu cum huem de grant saveir : " Tel poesté ne puet nuls chardenaus aveir .
Par mei n'avra nul d'els de desraisun poeir; En poesté de pape ne voil nul aseeir .
" Mes quant li messager le rei alerent la , Renald l'arcediacres a Curbuil sejorna .
Encontre les messages tresqu'a Paris ala .
Cel'henor li fesissent , par amor lor prea , Ke od lui herbergassent; grant gré lor en savra .
De bones genz , ço dit , en sun païs esteit , Mes por sun arcevesque departi s'en esteit .
Se l'onur li fesissent que il lor requereit , Li boens reis Loëwis de plus cher l'en avreit , Ki abé de Curbuil a cel tens fet l'aveit .
- " Por le rei ne volum , funt il , od vus manger; Mal gré nus en savreit , car ne vus ad pas chier .
- Ne porrez , fet il , tot a la pape espleitier .
Mes se volez od mei a mun cust herberger , D'un de ses enemis porrez le rei vengier .
" Dunc sunt avant a Sanz a l'apostoile alé .
E quant ne porent faire ço qu'orent demandé , Un afaire lor ad la pape graenté : Que Rogers d'Everwic ert legaz del regné .
Li bref en furent fait; mes ne furent livré .
Mes Reinals li Lumbard fud de la curt privez .
Quant sout que cist afaires fu issi atornez , De nuit est a la curt priveement alez .
Car li reis d'Engletere ert le jor mult dotez , Ne il ne voleit pas que il fust encusez .
A l'apostoile ad dit : " Sire , ne fetes ja .
Si Roger d'Everwic la legation a , Les prelaz que li reis het , toz desposera .
" Tant fist que l'apostoile toz les briefs detrencha Qu'il aveit ainz fet fere , e altres lor livra .
Li messagier le rei se sunt mult entremis De faire lur espleit , mais il n'i unt plus pris .
Muntent en lur chevals , ariere se sunt mis .
Cil de Saint Waleri ot en la terre amis; Altrement fussent il mesmené el païs .
Il ne voleient pas lur arcevesque atendre , Car il nel porent pas en nul liu entreprendre .
Tost freeit d'els tel chose a l'apostolie entendre Dunt peüssent mult tost en nuisance descendre; N'il ne se porent pas a tuz les puinz defendre .
Dedenz quart jur après vint a Sanz saint Thomas , A l'ostel s'en ala , car de l'errer ert las .
A ses clers prist conseil , qui nel deçurent pas , Liquels dirreit sa cause .
Il s'en firent tut quas .
Nuls d'els ne la volt dire pur comant ne pur has .
Car nuls ne l'osout dire d'els pur le rei Henri , Car s'amistié n'avreient , ço dient , a nul di .
L'arcevesques l'enprent , qui Deu out a ami .
L'endemain , quant il out Nostre Seignur servi , A l'apostolie ala e as piez li chaï .
Costume est que cil offrent qui viennent el present L'apostolie , a sun pié , aveir , or u argent , Riche vaisselement u buen aornement .
Le cyrogrefe al rei li arcevesques prent; As piez a l'apostolie a ses dous mains l'estent .
" C'est la cause pur quei m'estuet essil suffrir , Sire , veez la ci; bien la devez oïr .
Teles leis volt li reis en sun regne establir , Sis volt faire par force sainte iglise tenir .
Mais jo ne li voil pas contre Deu consentir .
" Sire , pur ço vinc ça que jel vus voil mustrer .
" Dunc l'a fait l'apostoiles en sun estant lever , E comanda a lire les leis e esculter .
E li sainz comença mot a mot a prover U li reis par ces leis voleit tendre e aler .
Un chardenal i out qui mult ameit le rei , Vuilaume de Pavie , einsi out nun , ço crei .
( Tuz les chardenaus out treiz li reis pres a sei , Car tant lur out duné e fait bien le purquei Qu'en apert mainteneient sa cause e en requei .
) E quant li arcevesques comença a parler E sa cause en latin gentement a mustrer , Cil le comença lués par tut a traverser .
Quida qu'um li eüst fait la cause fermer , E , s'um le desturbast , ne seüst parfiner .
Sainz Thomas fu mult sages; sainz Espirz en lui fu .
E quanque cil diseit aveit bien entendu , E mot a mot par tut li aveit respundu; Par bel latin adès a chascun puint solu .
Bien l'aveit en sa cause cil demi jur tenu .
E quant il aveit bien solu ses questiuns , Reveneit a ses poinz , cum se fust Salemuns; Diseit sa cause avant od mult beles raisuns .
Bien a duré entre els demi jur la tenchuns , Car cil li ert par tut , puint a puint , as gernuns .
Quant l'arcevesques out sa raisun bel finee E destruites les leis par raisun confermee E par trestut raisun e provance mustree , Bien unt e clerc e lai sa parole escultee; E l'apostolies l'out par tuz les puinz notee .
L'apostolies l'asiet juste lui erramment , E bien seit il venuz , ço li ad dit suvent; E mult li seit bon gré que si grant fais enprent Qu'encontre rei de terre saint'iglise defent .
Par tut li aidera , la u raisuns consent .
L'arcevesque Thomas sovent le mercia De sun bel acuilleit , e que tant l'onura .
L'apostolies les leis idunc escumenja E celui , qui qu'il seit , qui ja mais les tendra; E desuz anatheme a tuzdis conferma .
Se vus volez les leis le rei Henri oïr , Qu'il voleit en sun regne e metre e establir E faire a saint'iglise e guarder e tenir , Ci les purrez aprendre; car jo n'en voil mentir .
Quant sainz Thomas les het , tuit les deivent haïr .
Se plaiz sursist d'iglise entre lais u letrez , Entre les lais se cil u cil fust avoez , Entre les clers se cil u cil fust presentez , En la curt le rei fust li plaiz faiz e finez .
- Li dreiz de saint'iglise fu iluec oblïez .
- Senz le congié le rei ne deüst nuls duner Iglise en tut sun fiu .
- Bien poëz veeir cler Tuz li regnes est suens , tut le deit guverner .
Par cele lei poüst trestuz ensoffimer , E tutes les iglises a sun dun aturner .
- A la curt respundreient le rei clerc de tut ret; En curt de saint'iglise resereient puis tret; La justise le rei sereit iluec el plet .
Desordené sereient li ataint e desfet .
- A tort deit um perir dous feiz d'un sul mesfait .
- Prelat hors d'Engleterre ne persone n'alast Senz le congié le rei; e dunkes si jurast Que al rei ne al regne nul mal ne purchaçast .
- S'ensi fust , fiebles hum dreit mais ne conquestast , La poesté saint Piere li reis Henris guardast .
- Ne dunassent pas guage li escumenïé Qu'a saint'iglise fuissent del mesfait adrescié , Ne mais a ço qu'il fussent asols del grant pechié .
- Mult fuissent a pecher li pluisur deslïé , Quant altrement ne fussent destraint par le clergié .
- Ne clerc ne lais , ne nuls , lai en plait ne mesist Fors par devant l'evesque; n'ilec ne respundist , Se leaus testemonies contre lui n'i oïst , Si que l'arcediacnes le suen dreit ne perdist .
- Mais selunc cele lei nul d'els rien n'i presist .
- Se cil fust teus que nul ne l'osast acuser , Dunc l'esteüst l'evesque al vescunte mustrer; A duze hummes fereit la verité prover , Cum a lur escïent le purreient jurer .
- Des ore se deit Deus a saint Piere clamer .
- Nuls qui tenist del rei sa terre chevaument , Ne nuls de ses ministres , lur terres ensement , Ne fust mis en devié n'en escumengement , Se li reis n'en fust mis en araisunement , Se il fust el païs u el regne en present .
S'um ne peüst le rei dunc el païs trover , Le prelat esteüst a la justise aler , Ço qu'al rei apartint en la rei curt finer , Ço qu'atainst al prelat en sa curt terminer .
- Qui les pechiez justise , bien en puet confesser .
- L'arcediacnes dut les apeaus ainz oïr; D'iluec durent avant a l'evesque venir , E puis a l'arcevesque .
S'il nes poeit furnir , Li reis les dut puis faire en la curt Deu fenir; Ne durent de sa curt senz sun congié partir .
- Dunc fust la curt le rei Henri mult haut asise , Quant sur la curt de Rume aveit la sue mise; Dunc fust tut'Engleterre senz divine justise , Ne des duze lignees ne fust ele pas prise , Se Moÿses ne fust soveraine justise .
- Se clers de tenement volsist lai quereler , Qu'il volsist le lai fiu a aumosne mener , U lais volsist l'aumosne a lai fiu aturner , Par duze le fesist la justise prover , Se deüst a lai fiu u a aumosne ester .
Se d'un seignur andui a tenir graantassent , U clerc u lai , andui en sa curt en alassent; Mais se dous seignurages a cel fiu avoassent , En la curt rei Henri andui en plaideassent; Mais pur reconissance saisine ne laissassent .
- Cel capitle ne deit ne clers ne lais suffrir : De saint'iglise en puet la dreiture perir , E as clers e as lais en puet perte venir; Li seremenz des duze puet bien le fiu tolir Al seignur , quant l'estuet a sun humme guerpir .
- Se nuls fust de chastel , de burc u de cité U de maneir le rei , de sa demaineté , S'a ses prelaz l'eüst nuls de crimene acusé , S'a lur dreites somunses ne venist de sun gré , Al ministre le rei Henri fust dunc mustré .
E se cil nel fesist del tut bien adrescier , De la merci le rei l'esteüst alegier , E li prelaz peüst celui puis justisier; Car ainceis ne l'osast nuls escummenïer , Mais qu'um li peüst bien faire iglise voidier .
Persones e prelaz tut de la regiun Qui tenissent del rei terre e possessiun , Tuit tenissent de lui en chief cumme barun; A ses jugemenz fuissent cum si autre drugun , Tresque fust a mort d'umme u a desfacciun .
- Clers ne devreit le lai , ne li lais clerc , jugier .
D'aumosne ne deit nuls fors a Deu cheveier .
E se li reis se puet a Deu parifïer , Dunc puet bien tuz les sainz del ciel la sus chacier; Mais ne sai de quel part il voldra Deu laissier .
- Se delivrast el regne nuls lius , cum eveschiez , Priorez , abeïe u nuls arceveschiez , Li reis en saisireit les rentes e les fiez; Les espleiz en avreit e tendreit en ses giez , Tresque li lius sereit de pastur conseilliez .
- Jo ving en pluisurs lius que li reis out saisiz : N'i esteit nuls des hostes ne povres recuilliz; Jo fui defors la porte del portier escundiz; Carité n'i fu pas , c'entendi a ses diz .
Li reis prist tut fors tant dunt li lius ert furniz .
Muine e cou e sergant , escuier e garçun , Chascuns aveit sun pain a dreite livreisun; Kar li serjant le rei erent en la maisun , Qui al partir la mistrent en tel destructiun , N'i trovisiez d'estor nis le menur chapun .
La fait li reis vers Deu e vers le liu mesprise , E as baruns ki pere establirent l'iglise .
Car il funt de lur fiu tut plenier le servise , E il prent lur aumosne , en sun tresor l'ad mise , Qui deüst estre as povres e en buen liu asise .
- Quant li reis a l'iglise voldra pastur duner ( Car tut après sun voil covendra a aler ) , Treis persones ferad de l'iglise mander , E prelaz e baruns i fera asembler En sa chapele , cels qu'il voldra apeler .
- Quant um devra l'iglise selunc Deu conseillier , Scïence e genterise en covient esluignier; Car les baruns voldreit li sens survezïer , Genterise e valurs encontre els ruisteier .
La puet le poi vaillant symonie eshaucier .
- Al rei feïst humage li esliz senz demur , Feelté e ligance , cum a lige seignur , De ses menbres e de sa terrïene honur .
- La fesissent humage li serf al salveür , Qui nul ne l'en fesissent senz la croce a nul jur .
- Se nuls volsist lur dreit as prelaz esforcier , Li reis de lui e d'autre lur fereit adrescier .
Se nuls par aventure peüst si reideier Vers le rei , que sun dreit ne peüst purchacier , Celui durent al rei li prelat justisier .
- Li reis deit saint'iglise e les clers maintenir .
Ne deivent porter armes ne granz guerres furnir .
Deu deivent , qui qu'il seient , e jur e nuit servir; Ne deivent pas al rei ses enemis grevir , Ne Franceis ne Gualeis pur ço de Deu partir .
- Se nuls fust el forfait le rei Henri chaüz , Ne fust en cimetere sis aveirs retenuz , N'en mustier , puis que la justise i fust venuz .
- Bien sai , se lerre u fel i venist , u faüz , Mustiers e cimitiries li deüst estre escuz .
- Plait qui fuissent de dete , u par fei u senz fei , Tel plait deüssent estre tuit en la curt le rei .
- De crimene en laie curt par dreit plaidier ne dei .
Clerc e de dete e d'el avrunt e curt e lei , E tuit cil qui d'aumosne unt e vivre e conrei .
- Fiz a vilain ne fust en nul liu ordenez Senz l'asens sun seignur , de qui terre il fust nez .
- E Deus a sun servise nus ad tuz apelez !
Mielz valt fiz a vilain qui est prouz e senez , Que ne fait gentilz hum failliz e debutez .
Tel erent li capitle des leis le rei Henri .
Li buens pape Alissandres , saint Thomas altresi , Les escumenïerent , tut pur veir le vus di , E tuz cels quis tendreient de cel'ore a nul di .
Nes deivent pas tenir cil qui sunt Deu ami .
As fous e as feluns i out plasible lei .
Contredire la deit chascuns hum qui ad fei , Car par tut desplaiseit al celestïen rei .
Sun champiun en ad mult eshaucié , ço vei , Oui enprist la bataille pur vaintre cel desrei .
Mais quant li arcevesques ot a Sanz sujorné E entur l'apostolie bien un meis demuré , A Punteigni l'aveit la pape comandé , Od blans muines qu'i erent e od Guischar l'abé .
Quanque mestiers li fu , li aveit cil trové .
- Or vus ai fait ici mult grant digressiun , Car ne voil en l'estoire fere corruptiun .
Or m'estuet revenir ariere a ma raisun , La u li sainz s'en fu fuïz de Northantun; E que li reis en fist metrai en mun sermun .
Quant ot li reis Henris l'arcevesque s'en fuit , Durement s'en marri , e si conseillier tuit .
Tuz les porz funt guaitier e de jur e de nuit , Qu'il n'i puisse passer od plain chalant n'od vuit .
Mais pur neent le fait , car Deus l'en ad conduit .
Quant nel poent trover en trestut'Engleterre , Ne trover nel purrunt , s'a Sanz ne l'augent querre , Sun mautalent e s'ire li reis mustre e desserre .
As parenz saint Thomas ad prise si grant guerre Que tuz les fist chacier hors de tute sa terre .
Tuz les en fist chacier , e hummes e muilliers , Les clers enpersonez , burgeis e chevaliers , Od filles e od fiz , od enfanz laiteniers .
Tut saisi en sa main , e terres e mustiers , E vif aveir e mort , blé , rentes e deniers .
Tute l'arcevesquié aveit il nis saisie , En rentes e en fius , en autre manantie; E a Randuf del Broc l'a livree en baillie , Qui tute a l'ués le rei ad la rente cuillie .
Del tut n'en pout aveir li sainz une demie .
De rien n'i pout aveir li sainz hum recovrier; Ne nuls de tuz ses clers n'i osa repairier , Ne nuls des suens n'i out a beivre n'a mangier , Ainz les ad fait li reis fors del païs chacier .
Tut ad pris a sun ués tresqu'a un sul denier .
Ensi en sunt chacié li parent saint Thomas .
Vunt en autre païs dolent , chaitif e las , E portent lur enfanz , lur robes e lur dras .
Veir se dit li vilains que " de si haut si bas " : Ainceis erent manant , or n'en i ad nul cras .
Li arcevesques sist un jor a sun mangier .
Sis mareschals li vint la novele nuncier Que li reis out tut fait sun lignage esseillier : Ainz tierz di en avreit plus d'un cent tut entier .
Mais pur Deu l'en priout ne s'en volsist irier .
" Guilaume , se veïsse , fait li il , detrenchiez Serganz pur ceste cause , e parenz eschorchiez , E serurs e neveuz , n'en sereie esmaiez .
Car a seür sereie e bien certefïez Que salvé les avreit la divine pitiez .
" Ne pout en lui diables de nule part entrer .
Fait l'out de grant richesce e del païs jeter; Par sa char le voleit e par sun sanc trubler : Par nul ennui ne pout sun esperit muer .
Tut le mal qu'il suffri ne vus puet nuls mustrer .
Quant li sainz veit venir les suens a lui fuitiz , E les enfanchunetz pendre as meres as piz , E que lui e les suens aveit li reis proscriz , Mielz volsist estre morz , mult fort est amatiz .
Mais en Deu prent confort e es devins escriz .
Prist guarde a Habraam , a qui Deus comanda Que de sa terre eissist; e li bers s'en ala , Guerpi ses conissanz , sa femme od sei mena .
Li reis pur sa beauté li toli e roba : Sauvement li rendi Deus e mult l'eshauça .
De Joseph li sovint , qui si altre noef frere Vendirent pur deniers , e distrent a lur pere Que devorez esteit d'icele beste fere .
Puis fu il en Egipte asez plus qu'enperere , E guari ses parenz de la famine amere .
E de l'enfant Jesu se prist a recorder , Que li angles del ciel fist en Egypte aler Pur la poür d'Erode , qui dunc fist decoler Les enfanz de dous anz; car Deu quida tuer .
Mais es enfanz ne sout la deïté trover .
En teus essamples s'est granment reconfortez .
Mais nepurquant mult ert el corage trublez , Quant essilliez esteit pur lui sis parentez; Kar pas n'aveit granz fius ne autres heritez Qu'il lur peüst duner; tant fu plus esguarez .
En l'essil nepurquant li ad bien esteü : Car li reis Loëwis l'a del tut maintenu , Lui e les suens trové quanque mestier lur fu; E li barun franceis le runt tant succuru , Bien pout aidier as suens qui la furent venu .
Quant ot li reis Henris de la pape conter Qu'il feseit par ses briefs les evesques mander , A Clarendune ad fait sun concilie asembler .
Iluec voleit il faire as evesques jurer Que nul d'els pur apel ne passereit mais mer , E qu'a pape Alissandre de rien n'obeïreient , Ne pur ses mandemenz nule rien ne fereient , Ne que nul de ses briés des or ne recevreient , N'a Thomas ne as suens de rien nen aidereient .
Il ne l'unt pas juré , mais ensi l'otrieient .
Li lai en furent mis par tut al serement .
( Rome est a Evrewic , Rogier a trop argent; Cil ad Angot od lui , dunc ad Rome en present !
Engleterre est enclose e de mer e de vent : Ne crient Deu ne ses sainz par un poi de turment .
) Encore aveit li reis comandé e bani Que , s'en tute sa terre eüst clerc si hardi Qui a Rume apelast , a l'ués le rei Henri Sereient erramment tuit si chatel saisi E il mis en prisun , cum s'il eüst mal cri .
Tuit apeleient dunc la presence le rei , Plaidouent en sa curt; n'i aveit mot de lei .
Traitié erent iluec povre clerc a beslei , Car l'iglise en porteit li riches ovec sei .
Bien puis dire pur veir ço que jo oi e vei .
E li deniers saint Piere fu dunkes retenuz , Si fu a l'eschekier e portez e renduz; Li rivages de mer guaitiez e purveüz : Se nuls aportast brief , e fust aparceüz , Qui de Rume venist , tost fust pris e penduz .
Mais pluisur en i vindrent par le comandement L'apostolie Alissandre , mais mult celeement , Qui aporterent briefs , tel de castiement De ço que li prelat errouent malement , Tel de suspensiun e tel de damnement .
Dunc manda saint Thomas ses evesques par cunte .
Nul d'els n'i volt aler fors Rogier , fiz le cunte .
Erramment passa mer senz cungié de vescunte; Ne fist a sun primat n'a saint'iglise hunte .
Set anz fu en eissil; mult enprunta a munte .
Or oez les capitles que li reis enveiad As bailliz del païs; e sis i aportad Vualters de Grimesbi ( li escriz le numad ) , Vuimuns li chapelains , qui od li i alad .
Tost vus avrai conté ço que escrit i ad : Se nuls brief el païs de la pape aportast , U que li arcevesques Thomas i enveiast , Qui la cristïenté defendist ne veast , Qu'il fust erramment pris e que l'um le guardast , Desque li reis Henris sun voil en commandast .
Se clers , muines , chanuines u convers passast mer , Le brief a la justise l'en estuveit porter; E se nuls revolsist en Engleterre aler , Le brief le rei portast qu'il volsist la passer .
Senz ço le fesist l'um prendre e enprisuner .
Ne nuls nul mandement ne tenist ne guardast Que pape u l'arcevesque Thomas i enveiast; Ne nuls lur mandement el païs n'aportast .
E se nul od tel brief clerc u lai encontrast , Qu'il fust pris erramment e qu'um l'enprisunast .
Se pape u l'arcevesque nului entredesist , Se evesques u abes lur sentence tenist , Clers u lais ensement , hors del païs fuïst Od trestut sun lignage , k'un sul n'i remasist; Rien n'eüssent del lur , mais li reis tut presist .
Li clerc qui orent rentes e lur possessiuns , Qu'en chascune cunté fuissent treis feiz sumuns : Se repairier volsissent as rentes n'as maisuns , Ariere revenissent dedenz treis luneisuns , U tuzdis remansissent mais en chaitivesuns; Tut lur aveir avreit tresqu'a un sul denier Li reis .
- Car pur ço out fait cel ban denuncier , Que li clerc saint Thomas n'osouent repairier; E par cele sumunse les voleit esluignier E a tuzdis del tut proscrire e essillier .
- Li evesques de Lundres e cil de Norewiz Fuissent sumuns a dreit , ço ruva li escriz , Par devant les justises que li reis out esliz , Par quel raisun quens Hue ert par els entrediz Sur decrez que li reis out el regne establiz .
- Veez cum grant dolur , quel mort e quel juïse Suffreit a icel tens la sainte mere iglise : Que sa dreiture faire n'osout ne sa justise; E s'ele le fesist , la venjance en fust prise .
Pur les dreiz sa mere a li fiz sa teste mise .
- Encore a un capitle que dirai ensement , U li reis comanda par l'escrit veirement Que li deniers saint Piere fust par tute la gent D'Engleterre cuilliz e guardez lealment , Tresque il en fesist altre comandement .
Grant avancement unt Engleis en lur païs , Si fu par le rei Knut , qui fu Daneis , asis : Par chascun ostel est cil deniers par an pris , U il a de cinc solz de vif aveir le pris .
( A trente deniers est en tels lius i ad mis .
) Li apostolies sout aveir icel denier , E par ço fist gramment les Engleis alegier : Nes estuet pur pechié de la terre esluignier , Tute lur penitence ferunt lez lur fuier .
Idunc le prist li reis , e sil fist estuier .
Selunc mun jugement li reis aver le deit : Apostolies , legaz , arcevesques esteit .
Se pape u arcevesque sa terre entrediseit , Senz cruiz e senz estole li reis les asoilleit .
N'i poeit saint'iglise vers li mustrer nul dreit .
- En cel contemple ad fait li reis Henris jurer Henri sun fil a rei , e sil fist coruner .
L'arcevesques Rogiers , qui nel volt refuser , L'aveit enuint a rei .
Nel se deüst penser , Car cil de Cantorbire deit tuz les reis sacrer .
Od l'arcevesque i sunt dui evesque asemblé , Gilebert Foliot de Lundres la cité , E Jocelins i ad , de Salesbire , esté , Pluisur autre ensement , qui ci ne sunt numé .
Sur ces treis fu li fais , e par els fu ovré .
Or unt enuint l'enfant icil trei boiseür .
Deus li creisse ses anz e vertu e honur !
Mais n'apartint a els , fait s'en sunt robeür .
N'en sunt de rien li mot del sacrement peiur , Ne il rien mains sacrez .
Deus li doinst sue amur !
Senz raisun unt enpris en autrui poesté , A faire autrui mestier; mais chier l'unt comperé .
A Rome en sunt sumuns , mais pas n'i sunt alé : Par l'apostolie sunt de lur mestier sevré .
Pur la poür del rei unt Deu tut adossé .
Deus , quel duel des prelaz qui lur mestier ne funt !
Mucie est la lumiere qui esclaire le munt .
Il sunt li pullent sels qui l'esperit corrunt .
Chien mu n'abaient pas; suz le banc lïé sunt .
As larruns conjoïssent , al mesfait od els vunt .
Tut de but se teneient par tut cil trei al rei; N'il ne voleient faire pur Deu ne ço ne quei .
En fause trinité erent en un tut trei , E de la verité esteient par tut quei , E voleient turner les custumes en lei .
Ne voleient de rien lur seignur adrecier; Mais contre saint'iglise le faiseient plaidier , E se peneient mult des escriz encergier , S'il peüssent trover nule rien n'espïer Dunt la cause le rei peüssent esforcier .
Del tut erent a un plus que uncles e niés .
E sovent enveieient a saint Thomas lur briés : Diseient qu'il ot tort , quant al rei ert si griés; Car des iglises est li reis e sire e chiés , E les iglises sunt faites des reaus fiés .
As reis deivent tresbien li prelat obeïr .
Bien lur deit hum laissier lur custumes tenir; Quant a lur anceisurs nes peut um ainc tolir , Pur tuz cels qui or sunt ne lur estuet guerpir .
Mult deivent lur seignur e clerc e lai suffrir .
Itels briefs enveieient al saint humme ultre mer , Plusurs altres asez , dunt rien ne sai conter , Pur mielz plaisir al rei e pur lur sens mustrer .
Il refaiseit les suens , si lur faiseit porter Pur destruire les lur e sa cause afermer .
Humblement respundeit li sainz a lur escriz , E par les escriptures confermout tuz ses diz .
Ne pot estre en nul liu pur els tuz contrediz .
Herbergiez ert en lui pur veir sainz Esperiz , Qui dedenz lui parlout e par qui il ert fiz .
As terrïens seignurs deit hum bien obeïr , Tant cum al siecle apent; mais s'il volent tolir A saint'iglise rien , ne lur deit hum suffrir .
E se l'um les esparne , qu'um nes voille ferir , Quant Deus revoldra bien , ne li purrunt guenchir .
Li prelat sunt serf Deu , li reis les deit cherir; E il sunt chiés des reis , li reis lur deit flechir .
Deus est chiés des prelaz; pur sa lei maintenir Devreient il estendre les cols , prez de murir : Deus suffri mort en cruiz pur s'iglise franchir .
De Deu tienent li rei , de sainte mere iglise : A li e as suens deivent e honur e servise , Car de li unt il lei e la corune prise; Ele deit bien aveir , e tuit li suen , franchise , Quant par sa mort li ad Nostre Sire conquise .
E li buen anceisur , qui les iglises firent E qui premierement del lur les establirent E de lur propre aumosne les crurent e vestirent , De tutes ces custumes e d'autres les franchirent , N'ainc puis a nule rien un des deiz n'i tendirent .
Car cil qui fait aumosne la deit del tut franchir , Par tut e contre tuz defendre e maintenir; N'il n'en deit seignurie , ne nul el , retenir , Car ço n'est pas aumosne , s'il en fait sun plaisir : Quant l'a dunee a Deu , ne li puet retolir .
E quant vers saint'iglise volt li reis rien mesprendre , Qui la devreit par tut e tenser e defendre , Li evesque l'en deivent mult egrement reprendre; Ne deivent la endreit rien a sun voil entendre .
Mais n'osent la bufee plus que le ros atendre .
Barun e chevalier e sergant e vassal , Qui n'unt rien de nului fors fié anceisural , Se conbatent sovent pur lur seignur mortal E sueffrent granz damages , mort e mahaing e mal , Car il ne volent estre tenu pur desleal .
Mielz devreient asez li prelat guerreier Tuz cels qui saint'iglise volent contralïer; Car de la table Deu sunt riche e haut e chier .
Le fil a mult bas humme fait Deus si eshaucier Qu'um li dune eveschié u mult plus haut mestier .
Li prelat deivent estre li plus espirital , Ne deivent chanceler pur rien de lur estal .
Cil qui laissent le munt e se tienent el val Bous d'or en gruing de porc sunt , e del tut jaal .
Ne sunt pas des sers Deu , ainz sunt des serfs Baal .
Des ore vus larrai ces paroles ester .
Voldrai vus les epistles e dire e reconter Qu'al rei e as evesques enveiad li bons ber , Qu'il deüssent la pes saint'iglise guarder , E celes qu'il li firent encontre reporter : " Al gentil Rei Engleis , conte d'Ango , Henri , Duc Norman , Aquitan , sun seignur e ami , Thomas li arcevesques , qui jadis le servi Mais or est suens en Deu , saluz e ovrer si Qu'il guerpisse e ament tuz les mals qu'a fait ci .
" J'ai atendu que Deus te volsist visiter , Que tu de male veie volsisses returner E tun felun conseil d'entur tei tut oster , Qui te frea , ço criem , si parfunt avaler Que ja mais ne purras resurdre ne munter .
" Suffert ai tut adès , e si m'en sui teüz , Qu'um me desist : " Li reis , qui ert morz e perduz , " Tes fiz e tes sire , est trovez e revescuz .
" Par conseil de feluns ot esté deceüz; " Or est a saint'iglise pur dreit faire venuz .
" Encontre saint'iglise ad esté lungement , " Mais des ore trarra a sun delivrement; " La pitiez de Deu l'a trait a amendement .
" Chascun jur prium Deu pur tei el sacrement Par sa pitié te mette a dreit aveiement .
" Pur ço le di que mei , qui dei suz Deu guarder L'iglise del reaume e les mesfaiz oster , As essillié e fait hors del païs aler , Saint'iglise e les suens , qu'i sunt mis , mesmener .
Jo l'ai mis en suffrance , que nel fis amender .
" Pur ço sui mult dolenz que tu as tant mespris Vers sainte mere iglise e as suens qu'i sunt mis , Car jo part as mesfaiz , quant justise n'en fis : Qui justise est e juges , e il en est jolis , Il e li pechiere est en uël culpe asis .
" Saint'Escripture dit , e sil testemonie , Que li consentanz est del mesfait en partie , Parkes cil quil deit faire , e puet , e nel chastie .
Car bien pert que cil ad el mesfait conpaignie Ki ne volt contre-ester a l'aperte folie .
" Reis , men voil te voldreie plainement chastïer , Pur ço t'ai fait mes lettres mult sovent enveier .
Ne plus qu'un petiz burs puet l'onur abaisier Del regne , plus ne deiz , Reis , par nul enconbrier Les dreiz de saint'iglise abatre ne changier .
" Li dreit jugement deivent des proveires venir .
Quels que seit li evesques que Deus fait establir , Mais religiun voille e sun ordre tenir , Nis s'um le veit cum humme en grant pechié chaïr , Ne deit par poesté terrïene perir .
" Li religius prince , qui volt bonté amer , Deit noveles iglises drescier e alever , Celes qui sunt chaües e creistre e restorer , E les proveires Deu e les clers honurer E par tut maintenir , se nuls les volt grever .
" Al bon prince devreies Constentin reguarder : Quant um out fait les clers devant li amener E um les acusa , tuz les laissa ester .
" Nul ne vus puet , fet il , fors Damnedeu dampner; " Jugié ne poëz estre par prince seculer .
" " Si cum li saint escrit mustrent e li doctur , Deus rove les apostles e que lur successur E tut cil qui laburent el champ Nostre Seignur Ne seient dechacié n'osté de lur tenur; Car serf Jesu Crist sunt e si despensatur .
" Maistre e pere e pastur sunt li proveire en lei A trestuz cels qui vivent en cristïene fei .
Deus le het qui sun pere volt metre desuz sei; E se nuls bat sun maistre , il se maine a beslei , Parkes celui qui tient e carcan e balei .
" Se bon cristïen es e vols ta fei guarder , - Bien creum e volum qu'en ço voilles ester , - Fil d'iglise te dei , nun evesque , apeler; Les proveires ne deiz enseignier ne mener , Ensiwre les t'estuet , devant deivent aler .
" Tes privileges as e leis e poesté; Ne toil al devin ordre rien encontre sun gré .
Se par mal conseil as contre Deu meserré , Que Deus ne traie a tei , chié en humilité : Se tost ne te repenz , envers tei ad tesé .
" Que que dient li tuen e li Deu traïtur , Ne te turne a vilté mais a mult grant honur Se del tut t'umilies vers le puissant seignur Qui l'orguilus abat , met l'umble el sié hauçur .
E rei e prince deivent de li aveir poür .
" De tuz se puet vengier; ki li puet contrester ?
Suvenir te devreit , Reis , e bien remenbrer En quei Deus te trovad , cum il t'a fait munter E creistre e enrichir e tun regne afermer .
Tut t'en portent envie , e enemi e per .
" Deus t'a eslit , ço dient e li haut e li bas .
Pur les biens que t'a faiz , pur tuz , que li rendras ?
Destruiras ses iglises , ses clers dechaceras Par conseil des feluns que tu entur tei as , Par cui encontre Deu e saint'iglise vas ?
" Li ordené sunt cil qui Deus dit e apele : " Qui vus despit , e mei , fait cil qui ne chancele; " Qui vus het , e mei het e contre mei revele; " Qui vus fiert , e mei fiert en l'oil , en la purnele .
" Cil qui mesfait as clers , Deus le het e querele .
" Se tut le mund aveies as povres departi , La cruiz eüsses prise e Jesu Crist sewi , Tut n'avreies a Deu que il t'a fait , meri .
Saül , qui Deus eslist , pur ço que Deu guerpi E il e sa lignee e sa mesun peri .
" E li reis Ozias , qui mult est renummez Pur ço qu'il ot suvent ses enemis matez , Ultre mesure en est orguilliz e muntez .
A Deu , qui li aida par tut , n'en rendi grez; Par surquidier enprist l'ofice as ordenez .
" Del saint encens porter el temple s'enhardi .
Deus s'en ert cureciez , de liepre le feri .
Par les ordenez Deu , qu'i furent establi , Fu getez hors del temple .
Unkes puis n'en eissi; Mesaus fu e lieprus tuz les jors qu'il vesqui .
" Beals Reis , se tu voleies encerchier les escriz , Plusurs reis trovereies que Deus out ainz esliz : Quant il les out el mund muntez e encheriz , Mal unt encontre Deu lur mestiers acompliz; Deus les ad a neent remis e apovriz .
" Achaz le mestier Deu ensement envaï; Encensa cum evesques in domo domini .
Reis esteit , e evesques voleit estre altresi .
Deus s'en esteit iriez , de liepre le covri : Mesaus fu e degez .
Par sun orguil peri .
" Sur un char fist l'um metre l'arche Deu e covrir .
Li buef eschalcirrerent , l'arche voleit chaïr; Oza i mist la main , qui la volt retenir : L'ire Deu l'abati , sil fist iluec murir , Car cel mestier deveient li proveire furnir .
" Reis , suëf se chastie qui d'autrui se chastie; Cele parole as tu en plusurs lius oïe .
Reis , li ordené unt saint'iglise en baillie , N'as poestez del siecle ne la bailla Deus mie .
Tut feel sunt suz li; ele ad la seignurie .
" Lai ester autrui dreit , tut ço qu'autrui apent .
Ne chalengier a Deu sun establissement .
De Deu as poesté e tun corunement; De prince ne de lei ne l'as seculerment , Car as prelaz apendent e ordre e sacrement .
" As leis eclesiaus deit laie lei servir .
Nuls ne deit plaiz d'iglise , se n'est clers , maintenir , Ne laie leis ne deit la clergil davancir .
Li cristïen rei solent saint'iglise obeïr; Lais ne deit clerc fuler , mais chier le deit tenir .
" Dous choses a el mund par quei est guvernez : Des reis e des evesques la sainte poestez .
Quant pur jugier sera tuz li munz asemblez , Li prelat respundrunt pur les reis corunez .
Tant est greindre lur fais e plus pesant asez .
" Mult des evesques firent jadis escumengier Reis e enpereürs e d'iglise chacier : L'empereür Archadie fist iglise voidier Innocenz l'apostolie , nel volt pur li laissier , Pur ço que saint Cristone suffri a essillier .
" Sainz Ambrosies l'evesque pur veir escumenja L'empereur Teodosie e d'iglise sevra Pur un altre mesfait , qui mult meindre sembla; Mais a la pardefin dignement l'amenda , Absolutiun prist e a Deu s'acorda .
" David , reis e prophetes , purjut altrui muillier , Sun seignur fist ocire e sun buen chevalier .
Natan li enveia Deus pur li chastïer : Ne li sembla pas hunte de li humilïer Devant les piez Natan , ne de merci preier .
" Quant il cria merci , Deus l'en a fait relès; Bon le trova e humble e de mal en decès .
Reis , al bon rei devreies essample prendre adès .
Returne tei a Deu , met jus le grevus fes .
Mesfait as en maint liu , dunt encore me tes .
" Sire Reis , ço t'ai ore aparmaimes escrit , - E mult ai trespassé que jo ne t'ai pas dit , - Saveir se tu metreies tun pechié en despit , Qu'um me desist : " Tes fiz , qui morz esteit , revit .
" A mun voil metreit Deus en tei sun esperit .
" E se tu ne me vols oïr ne heshalcier , Qui devant le cors Deu soil Deu pur tei preier , Jo prierai a Deu qu'il se hast de vengier Les mals e les injuries e le grant reprovier Que tu e li tuen funt , e nel volez laissier .
" Certes , jo crierai al Seignur de vertuz : " Venge le sanc des tuens , Deus , qui est espanduz , " E lur afflictiuns , dunt numbres n'est oüz .
" De tes enemis est li orguilz si creüz " Qui tei e les tuens heent , n'en puis plus estre muz .
" " Reis , qui que fet l'ovraigne , de tes mains ert requise; Car bien fait le damage qui le mal en atise .
Se tu ne lais ester e clers e saint'iglise , Deus le vengera tost; ja ad sa verge prise .
Tens est qu'en uëlté en prenge la justise .
" Car il set bien as princes lur esperit tolir , E puet bien les reis batre; nuls ne li puet fuïr .
La grace Deu te vaille a salu partenir , S'en veire humilité te vols tost repentir; Ensi aies salu .
Ja n'en puisses partir .
" Ces letres senz saluz enveia a Chinun L'arcevesques al rei , sil requist par raisun Quel laissast repairier en pes a sa mesun , E a sa mere iglise fesist e rente e dun , E a lui e as suens , de sa possessiun .
Se volez esculter , tost vus avrai conté Que i out en cel brief escrit e endité : " Sire Reis , fait li il , forment ai desiré Qu'une feiz vus eüsse veü e avisé , E que jo buche a buche eüsse a vus parlé .
" Mult pur mei , plus pur vus , l'ai desiré .
Pur mei ?
Se vus me veïssiez , vus menberreit , ço crei , De ço que vus servi leaument e en fei ( Si m'aït Deus al jor del poërus esfrei , Quant Deus rendra chascun ço k'avra fait pur sei ) ; " E que vus eüsiez merci e pieté De mei , qui sui mendis en estrange regné .
Mais , Deu merci , jo ai a mun vivre a plenté .
E li apostles Pols m'a mult reconforté , Car j'ai en ses epistles e veü e trové " Que tuit icil qui volent vivre en Deu piement , Il lur covient qu'il sueffrent mesaises e turment , E David li psalmistes , qui nus dit ensement Ne vit ainc deguerpi nul qui vit lealment , Ne nului pain querant de bun engendrement .
" Pur treis choses pur vus , que vus voil denuncier , D'od vus parler eü ai mult grant desirier : Mes sire estes , dei vus e voil vus conseillier; Mes reis estes , pur ço vus dei aveir mult chier; Mes fiz estes en Deu , si vus dei chastïer .
" Car veez cum li peres chastie sun enfant Par mult dulce parole e par aspre e mordant , E mainte feiz le bat de la verge trenchant , Qu'il le repeaut a bien , quant le veit mesfaisant , U par sun chosement u par l'aspre vergant .
" La grace Deu vus fist enuindre e coruner; Pur ço vus devez mult constraindre e guverner E tute vostre vie de buens murs enformer , Que vus puissiez as autres buen essample duner .
Car a vostre faisance volent tuit esguarder .
" A tels i a suëf e dulz estre devez , Enpur ço que vus estes e enuinz e sacrez , E reddes as plusurs pur le brant que portez , Qui dedenz saint'iglise pur ço vus fu dunez Que les enemis Deu detrenchiez e matez .
" Quant li rei sunt enuint , ço devez bien saveir Qu'um lur met en treis lius l'enunctiun pur veir : El chief , el piz , es braz; car il deivent aveir En eaus glorie mult grant e scïence e poeir .
Metre devez en bien glorie , force e saveir .
" As reis d'antiquité devrïez reguarder Qui les comandemenz Deu ne voldrent guarder : Nabucodonosor e Salemuns li ber E Saül durement troverent Deu amer , Car tut ço lur toli , quant nel voldrent amer .
" Ezechie e David e maint autre plusur , Quant il orent mesfait vers Deu lur creatur , Mult sunt humilïé e furent en dolur E repentant es quers .
La grace al rei auçur Lur duna puis asez glorie , sens e valur .
" Sainte iglise funda Deus , e il l'establi , E par sun propre sanc delivra l'e franchi .
Escopi e batuz en fu , e mort suffri .
Sun essample a nus tuz e laissa e guerpi , Que nus sivum les traces qu'il ala e siwi .
" Car ki volt a la glorie celestïel partir , Li covient estre el cors , pur amur Deu , martir , La volenté del cors e les eises guerpir .
Ensi cum sainz Pols dist : " Pur Deu devum murir , " Se od li volum vivre , e pur li mort suffrir .
" " En dous ordres de gent est faite saint'iglise : Del pueple e del clergié est e faite e asise , E par dreit aünie est en ceste divise .
La cure unt li prelat de la part Deu conquise , Qui a salu des anemes seit e traitie e prise .
" E Deus dist a saint Piere e as clers , bien le sai : " Tu ies Pieres , e sur ceste piere ferai " M'iglise , e ma maisun i edefierai , " E les portes d'enfer par li depecerai .
" Ceste poesté unt li clerc , nïent li lai .
" Al pueple sunt li rei e l'autre baronie Qui les lais unt suz els e en lur mainburnie , E les leis seculers e poesté saisie .
Mais si deivent traitier ço qu'il unt en baillie Que saint'iglise seit tut'en pais aünie .
" E lur poesté prennent li rei de saint'iglise; Mais el n'a pas la sue de nul de voz reis prise Fors de Deu , sun espus , qui li aveit conquise .
Sur les prelaz pur ço n'avez pas comandise De faire u de laissier la clergille justise .
" Ne devez as prelaz defendre u comander U d'asoldre cestui u de cestui damner , Ne les clers ordenez ne traire ne mener , Un sul , a voz juïses ne a lei seculer , Nului de noz iglises ne des dismes causer .
" Ne devez as prelaz faire defendement A plaidier de lur plaiz , cum de trespassement U de fei u de crime u de faus serement , E d'us e de custumes e de plaiz ensement , De tels que vostre aiols tint ancïenement .
" Deus nostre Sires dit : " Les meies leis guardez .
" Li prophetes redit : " Wai vus , qui estorez " Les leis de felunie e en escrit metez " Les torz e les enjuries , e vus qui apremez " Les povres Deu , e force faites as humbles fez .
" " Recevez le conseil , Sire , e l'asensement De celui qui vus est fedeilz veraiement , E de vostre arcevesque sun amonestement; Oez de vostre pere sun bon chastiement , N'od les purvers n'aiez mais nul cumunement .
" Car par tute la terre est proef manifesté Que l'apostolie avez mult granment honuré , E l'iglise de Rume nurri e alevé .
L'apostolie vus a , e saint'iglise , amé; Fait vus unt od raisun ço qu'avez demandé .
" Sire , se le salu de l'aneme desirez , Saint'iglise del suen nule rien ne tolez Par aucune raisun , n'encontre dreit n'alez; Saint'iglise laissiez tutes ses franchetez , Si cum ele ad par tut es alïens regnez .
" Sovenir vus devreit de la professiun Qu'offristes sur l'autel a vostre enunctiun , E del vou que fesistes a Deu en sa maisun : A s'espuse dunastes vostre defensiun , De tute sa franchise li fesistes le dun .
" La sainte mere iglise de Sainte Ternité , Sire , dunt receüstes corune e realté , Restablissiez del tut en cele dignité E en icel estat e en l'entierreté Qu'el'out as ancesurs e par antiquité .
" E ses possessiuns e ses autres baillies , E viles e chastaus e fiez e mananties , A noz clers e as lais , qu'avez tutes saisies E a vostre plaisir dunees e parties , Que tutes les rendez , tut en tut rentieries .
" Laissiez nus repairier en pes e franchement , E nus vus servirum cum a rei leaument E si cum a seignur , tant cum a nus apent .
Se vus ensi nel faites , saciez certainement Que vus en sentirez le devin vengement .
" Li evesques de Lundres une epistle enveia Saint Thomas ultre mer; mes sun nun i cela , E el nun des evesques del païs le dita E des autres persones; mais nul n'en i numa .
Amur , subjectiun e saluz li manda : " Pere , quant vus partistes del regne sudement , Mult par en fu trublez li regnes erramment .
Mais par vostre humbleté e par vostre escïent Esperames , par grace de Deu omnipotent , Qu'en la pais revendreit u fu premierement .
" Primes nus en poümes conforter e aitier , Que par le regne oïmes nuveler e nuntier Qu'ultre mer erïez , ne volïez plaidier Vers le rei , ne si haut encontre li drecier , Nul mal ne nul engin el regne purchacier; " Ainz volïez poverte de vostre gré porter , En oreisun adès e en estudie ester , Les mesfaiz e la perte del trespas amender En veilles e en plur e en mult jeüner , Que l'amur al haut rei peüssiez conquester .
" Teus ovres erent bones a la pais refurmer .
Quidames que par ço peuissiez recovrer La grace al rei , e s'ire vus volsist parduner , Les torz que li eüstes faiz , ensi ublïer : Senz sun congié partistes , e passastes la mer .
" Nis cil qui vus voleient amer e maintenir , En poeient al rei parler e avenir; E quant le requereient de vus dous amaisir , De concorde e de pais entre vus establir , A la feiz les soleit benignement oïr .
" Or avum el oï , dunt mult sumes irié : Car brief avez al rei senz saluz enveié , Ne l'avez de sa grace requis ne depreié; N'entenduns en teus lettres un sul puint d'amistié , Quant a escumengier l'avez ja manacié .
" E s'ensi le parfaites cum vus l'avez pramis , Tut ço que est trublé e meslé el païs N'iert ja mais en amur ne en concorde mis; Ainz en crestra haenges qui durera tuzdis , Ne qui n'iert apaisiez pur hume qui seit vifs .
" Parfitement se deit sages hum purpenser , Quant il comence rien , bien puisse parfiner .
E en ço devez mult vostre grant sens mustrer , Saveir se vus purrez en tel guise mener Ço qu'avez comencié , la u volez aler .
" Pur cest grant hardement , que l'avez manacié , De la bone esperance sumes tuit esluignié; Car ne veum coment seiez mais amaisié .
Quant vus alez sur li od vostre brant sachié , Que nuls prit mais pur vus n'i a liu aeisié .
" Pur ço vus conseillum en fei e en amur : Ne faites tort sur autre , n'i ait travail greignur .
Comandez vostre cause a Deu le creatur , E laissiez voz manaces , suffrez vostre seignur .
Pur vostre humilité avra de vus tendrur .
" Ensi poëz aveir s'amur e sa chierté .
N'i avez par manaces nule rien conquesté; Plus purrïez conquerre par vostre humilité , E de gré vus vendreit mielz suffrir povreté Que tenir granz honurs de lui par engresté .
" Tuit sevent qu'il vus ad durement honuré , Del poi u vus trova , hautement alevé; Bailla vus del realme tute la poesté , Que cil qui eüssiez de bon oil reguardé Se tenist a cel'ure pur mult bon eüré .
" De poi vus crut en halt e mult vus honura .
Tut encontre sa mere , qui li desconseilla , Encontre tut le regne , cui il mult anuia , Encontre saint'iglise , qui grief en suspira , L'onur que vus avez , vus conquist e duna .
" Quida nel volsissiez de rien contralïer , Mais conseillier le regne e par tut avancier .
Quant le volez abatre , quil devez conseillier , Malement li volez ses bienfaiz mercïer .
Mal en puet tuz li munz reconter e nuncier .
" Ne perdez vostre pris pur ço , ne vostre honur; Par amur conquerez le rei vostre seignur .
Se conseil ne creez que vus donent pluisur , Al conseil l'apostolie clinez , e a s'amur , A l'iglise de Rume , qui ne flechist d'un dur .
" Hum vus deit bien mustrer que ne faciez tel fait Dunt saint'iglise chiece en plus dolerus plait , Qui maint jor a esté en plur e en deshait , E que cil nel conperent qui rien n'i unt forfait E portent la colee de ço qu'altre a mesfait .
" Que dirrez se li reis , qui li regnes apent , E qui a desuz li e les clers e la gent , Se part de l'apostolie par vostre anguissement E ne voldra mais estre a sun comandement ?
Car encontre le rei pur vostre amur se prent .
" Veez cum hum l'en prie , quels duns um l'en presente !
Mais pur si granz pramesses n'i met un puint s'entente; Ferms est cume la piere encontre la turmente .
Mais cil qui tuz li munz ne remue ne tente , Jo criem , Sire , ne turt .
Mais ja Deus nel consente !
" Mais se ç'avient par vus , vus le purrez suffrir , Mais tuz li vis de lermes vus en devra covrir .
E pur ço vus devez de conseil bien guarnir , Qu'il ne deie a la pape a damage venir , A l'iglise de Rume e a vus mult nuisir .
" Mais vostre sage clerc nel volent graanter .
Tut ço que poëz faire vus rovent espruver , E al rei e as suens la poesté mustrer , A celui qui mesfait qui mult fait a duter E a criendre a celui ki ne volt amender .
" Ne dium que li reis n'ait mesfait e mespris , Mais il est par tut prez de l'amender tuzdis .
Pais deit guarder el regne , pur ço l'i ad Deus mis; E pur ço que mielz puisse pes guarder el païs , Volt aveir leis e us qui sunt el regne asis .
" S'entre vus e le rei avez esté medlé , L'apostolies l'en a sovent araisuné , Li prelat del reaume l'en unt amonesté : S'iglise u persone a , ço dit , de rien grevé , Par l'iglise estera a dreit de sun regné .
" De dreit faire , e de plus , est prez , se nul l'en prie; E s'il mesfait vers Deu , liez est s'um l'en chastie .
E quant a saint'iglise e a Deu s'umilie , N'i ad lei ne decré , ne rien , qui l'entredie , N'espee eclesial quil depiest ne ocie .
" Metez enz vostre espee , jugement ensiwez .
Tuit vus en requerum : ne vus desmesurez , Ne pur ignel conseil n'ocïez ne tuez; As oeilles qui sunt desuz vus , purveez , Qu'en bone seürté e en peis les metez .
" Une chose avez fait dunt mult sumes dolent : Que l'evesque avez mis en escumengement , Celui de Salesbire , sun deien ensement .
Mais ainz deit l'um la cause saveir certainement E oïr e traitier , qu'um face jugement .
" E qu'ensi ne faciez e al regne e al rei , Iglises e parosses qui sunt en nostre otrei , Que nes escumengiez a tort e a beslei , Al damage la pape e al vostre , ço crei , Apeluns pur remedie e refui de l'esfrei .
" E a l'Ascensiun metum de l'apel jur .
Mais tuit vus requerum : pernez conseil meillur , Ne vus metez en eire ne en si grant labur , Ne faites a voz fiz si despendre le lur .
Vostre salu volum en Deu nostre Seignur .
" A l'evesque de Lundres unes lettres itaus Enveia saint Thomas , tutes continuaus .
En liu de saluz out paroles amials : Que il trespast einsi par les biens temporaus Qu'il ne perde la joie qui est espiritaus : " Merveille est de sage humme e des lettres apris , E qui saint abit ad de religiun pris , Qu'il la cremur de Deu a si ariere mis , Contre verité vait e medle bien en pis , Volt saint'iglise abatre e cels qu'i sunt asis .
" D'enfer puet saint'iglise les portes depecier .
N'est mie sages hum qui la volt trebuchier : Semble humme qui a corde volt le munt jus sachier .
Pur ire u pur haïne ne deit nuls leidengier Evesque ne sun frere al Damnedeu mestier .
" Mais a voz lettres puis e veeir e sentir Que ne puis pas les grapes des espines cuillir Ne des runces les fiches .
Mais quil voldreit oïr , A l'escorpiun semblent , al chief e al partir , Qui volt deriere puindre e devant conjoïr .
" Obedïence offristes ainz e subjectiun : En refui de ço faites puis appellatiun; Tost turnastes vostre est en la negatiun .
" N'est od mei , fait l'apostles Pols , est est e nun nun ?
" En la buche al produme n'en deit aveir s'un nun .
" Deus dona ses disciples poesté , ço savons , Del calchier sur serpenz e sur escorpiuns .
Ezechïel uncore maint entre les feluns .
Quel remedie vus fait vostre apellatiuns ?
Deu ensiuvez , ço dites; mais ne l'i entenduns .
" Remedie de tuz mals Jesu Crist nus dona : Obedïence .
En sei bon essample en mustra , Car obedïenz fu a Deu , qui tut cria , Desqu'en la sainte cruiz par la mort devia .
Tu apeles remedie la u grant nuisance a .
" Quides tu que la pape te voille maintenir A ço que tu ne deies a tun maistre obeïr ?
Dous feiz l'en as requis; ne t'en volt pas oïr , Car il deit la maistrie e le feis sustenir De saint'obedïence faire par tut tenir .
" Primes l'en requesis par ta vive parole , Puis après par tes lettres , par suggestiun mole : Plus est ferms que la piere qui siet sur vive mole .
Vicaries est saint Piere , bien seiz n'est pas ventvole; Duns , presenz ne preiere nel commuet ne afole .
" Mais la tierce fïee le deiz bien asaier , Qu'il ait al tierz asalt le triumphe plenier .
E que tu me peüsses plus forment agregier , As esluignié l'apel pres d'un an tut entier; Ne nule pitié n'as que me veiz eisillier .
" Ne n'as nule pitié de sainte mere iglise , Que nostre Sire Deus a par sun sanc conquise , Qui sueffre tel travail e si mortel juïse .
De ço qu'obedïensce as a tun dit pramise Nostre seignur le rei , n'as nule guarde prise .
" E tant cum il voldra vers nus ensi errer E envers saint'iglise , que devreit honurer , Ne purra en bataille seürement aler , Ne en pes ne en guerre ne vivre ne ester , Que le peril de s'aneme ne puisse mult duter .
" Or voil de ço respundre qu'en tes lettres desis , Que quant jo departi del regne e del païs , Li regnes fu trublez e en grant esfrei mis : Poür poent aveir tuit cil qui l'unt purquis E qui l'unt conseillié , qu'il n'en seient suppris .
" Del bon comencement sui mult loez de tei : Ki despise sun los nul sage humme ne vei , Mais de ço ne deit creire nul autre plus de sei .
Des torz me blasmes mult que jo ai fait al rei : Nul n'en nummes; ne sai delquel respundre dei .
" E de ço t'esmerveilles que j'osai manecier Nostre seignur le rei a escumennïer : Qui se taist quant sun fil veit granment foleier , N'entent en lui nul bien , quant nel volt chastïer; Mielz est qu'il le chastit quel veie detrenchier .
" Bien sai que li reis volt chastiement suffrir : En escumengement ne volt il pas chaïr .
Ço que Deus ad planté ne larra pas perir .
La nef veiz tutes parz en tempeste gesir : J'en tieng le guvernail , tu me roves dormir !
" Les buntez que li reis m'a fait , me mez devant : En halt m'a mis de poi e granment mis avant .
A ço te respundrai cum a guise d'enfant : Jo n'iere pas si povre cum tu vas ci disant , Quant li reis nostre sire me fist sun haut servant .
" De Cantorbire aveie l'arcediachené , E de Beverlei oi idunc la provosté , Provendes e iglises pluisurs par le regné , Possessiuns e rentes e autre richeté; N'iere del tut si tenves cum tu as ci mustré .
" E se tu vols parler de mun povre lignage , Des citehains de Lundres fui nez , en cel estage .
En lur visnez senz plainte mestrent tut lur eage , Ainc ne quistrent l'autrui , ne ne firent damage .
Ne furent , cum tu diz , d'einsi tresbas parage .
" Qui voldreit clerement a la raisun guarder , Mielz vient de basse gent e bon estre e munter Que de halte gent estre e en enfer aler .
Les mains honestes menbres deit l'um plus honurer , Sulunc l'apostle , e plus d'onur envoluper .
" Ço ne devreit pas dire huem cristïen , letrez , Religius , evesques .
Mais vus me reprovez , Puet cel estre , que j'ere de sens poi aürnez : Qui sun pere hunist pechié fait , ço savez .
Fait Deus : " Tun pere honure; plus lung ert tis eez .
" " Ne les bienfaiz le rei ne t'estuet pas mustrer .
A testemonie en puis Deu prendre e apeler Qu'en tut le munt ne poi rien plus de lui amer , Mais qu'il laissast les dreiz de saint'iglise ester .
Altrement ne puet il seürement regner .
" Tuz les biens qu'il m'ad fait ne purreit nuls nuncier .
Nis s'um les poeit tuz en cent multiplïer , Ne dei jo la dreiture de Deu pur ço laissier; Ne tei ne voil j'en ço , ne autrui , esparnier , Ne a l'angele del ciel , s'en ço voleit pechier .
" E se nuls m'araisneit de ço , tost li dirreie : " Fui d'ici , Satanas; ta buche Deu reneie .
" Ja Damnedeu ne place que si hors del sens seie Que del cors Jesu Crist marcheanz estre deie , Ne mis sire li reis seit pris en cele veie .
" Quant fui fait arcevesques e Deu m'i aleva , Tu diz que li regnez encontre ço cria E la mere le rei le desamonesta , Saint'iglise , tant cum li lut , en suspira : Nel desdist pas li regnes , ainceis m'i apela .
" Se la mere le rei le voleit desturber , Nel fist pas en apert , n'avant nel fist mustrer; N'en oï saint'iglise fors sul cels suspirer Qui a l'onur tendirent , quant n'i porent entrer .
Unches puis ne finerent de mei al rei mesler .
" Puet cel estre qu'ensi se voleient vengier De mei , quant lur curage ne porent avancier .
Unkes puis ne finerent de mei contralïer; De la descorde sunt autor e conseillier .
Vuai celui par ki vient escanles d'encunbrier !
" Maint engin pur mei nuire sovent avant mis unt; Mais la force Deu est plus fort que il ne sunt , Qui en cest degré m'a alevé ça amunt .
E Deus , qui est justise , me comande e sumunt Qu'ariere dos nel mete pur rien qui seit el munt .
" Ne me tairai de ço que tu vols enpeirier Ma cause , e vols le rei einsi justefïer .
Diz qu'il est tuzdis prez , e fu , de l'adrescier : Quel adrescement est de tuzdis enpeirier , E qu'a nul'amendance ne volt hum repairier ?
" Innocens , orphenins , vedves veiz essillier , Ceaus qui culpes n'i unt hors del païs chacier , E maint tolir le lur e forment laidengier , Enprisuner mes hummes e tenir e lïer , E esseillier les clers , e ne lur vols aidier .
" Tu veiz ta mere iglise e rober e tolir Biens e possessiuns , ne la vols maintenir; E mei , qui sui tis peres , qui tu ne deiz faillir , Espees pur ma mort desur mun chief tenir , Qu'a grant paine escapai : ainc n'en volsis fremir .
" Mais encore fais pis e mult greignur mesprise , Qu'od cels qui mal me quierent as vers mei guerre prise , Encontre Damnedeu e encontre s'iglise .
Mais a celé le fais e en coverte guise; Tu n'en as nule hunte , ariere dos l'as mise .
" Est dunc adrescement de neent restorer , Tut adesseement e pis e pis ovrer ?
Mais le contraire vols , puet cel estre , noter , Que servir as feluns a gré , c'est amender : Ainceis est ses saetes de sanc juste enivrer .
" Mais bien me puez respondre la verité provee : Guarder vols ta cotele , pur ço n'as puint d'espee .
N'iert owan , se tu puez , pur espee donee; Ne faiz cum fist saint Piere , qui dona la colee , Al serf al prince aveit l'une oreille coupee .
" Tu diz que li reis est tuz prez de l'adrescier Al jugement del regne : ne m'i voil apuier .
De la volenté Deu ne purreit nuls jugier .
Des terrïenes choses puet l'um a dreit plaidier , Mais les devines choses covient a Deu laissier .
" Bien devreies le rei adès amonester Qu'entendist a la pes saint'iglise guarder , Tut ço qu'a lui n'apent laissast del tut ester , E les proveires Deu pensast mult d'onurer; Ne deit pas qui il sunt , mais ki sunt , esguarder .
" Des dous que j'ai , ço diz , des cristïens sevré A tort - mais tut a dreit !
- as meü le pensé : Car qui veit le bordel sun veisin alumé , Il ad poür del suen .
La meie volenté , De ço meüz sereies u tu n'as bien esté .
" Ço sace bien li reis , e tu li deiz mustrer , Que cil qui puet les angles e hummes guverner Dous poestez suz sei fist en terre ordener : Des proveires est l'une; a Deu deit minestrer; Cil sunt espirital , um les deit honurer .
" Des princes en est l'altre; del tut sunt terrïen .
Seignur les unt sur els , e nostre e alïen .
Cremir deivent lur princes paien e cristïen .
Qui tout a nul des ordres rien del dreit ancïen L'ordenement desfait al rei celestïen .
" Honurer cels ne deit li reis pas desdeignier Qui Deus es sainz escriz volt pur Deus denuncier .
Deus les apele Deu , ço trovum el psaltier .
Le prophete fist Deus sur Pharaun drecier; Nis mesparler des clers rove Deus a laissier .
" Un Gïeu qui aveit per Moÿsen juré Aveit um as proveires pur cel pechié mené .
" Amenez le as Deus " , fait li reis de bunté .
De Deu sunt li proveire Deu dit e apelé , Car sur les genz sunt mis el liu Deu e sacré .
" Ne puet li reis de cels faire nul jugement Ki lui deivent e poent jugier veraiement .
Les levres del proveire sunt guarde d'escïent .
" Li prestre est angeles Deu , ço dit Pols , qui ne ment; " Nus jugerum les angeles , les genz meesmement .
" " A prince terrïen ne volt ainc Deus baillier Les clefs del ciel , qui poent lïer e deslïer , Mais as ordenez fait sa poesté traitier .
Bien devreies al rei mustrer e esclarier L 'ovraigne Costentin , qu'um deit mult eshalcier .
" Al rei Constentin furent li proveire encusé , E del crime l'en furent li escrit aporté , E devant li en furent li proveire amené .
Veant els ad l'escrit el feu ardant geté .
" N'estes par mei , fait il , ne jugié ne dampné .
" Vus estes Deu .
Jugiez voz plaiz si cum vus place; " N'est pas dreiz que nuls huem de Deu jugement face .
" Cil fu bons emperere; Deus li duna sa grace , Saint'iglise l'eshauce; il veit Deu face a face .
Li reis devreit ensivre e ses mors e sa trace .
" De la manace Deu puet altrement fremir : " Qui qu'unques s'orguelist que il ne volt oïr " Sun proveire e sun juge , lui estuvra murir .
" A ço fait Deus le rei sur le regne establir Qu'il deit la peis que Deus nus tramet , maintenir .
" Altrement ne puet pas li reis aveir salu , Pur tute sa grant force ne pur sa grant vertu , Nis se tuit li regne erent par li sul maintenu .
E ço que j'ai a tei par cest brief respundu , Ai jo dit a tuz cels qui sunt od tei tenu .
" Or vus pri e requier , freres , par igal guise Qu'entre nus n'ait envie , descorde ne faintise , Mais en nus seit en Deu uns quers , un'aneme asise .
Oiuns Deu , qui nus rove a murir pur justise .
Pur nus ad la bataille vers noz enemis prise .
" Frere , n'ublions pas cel verai jugeür .
Quant vendrunt devant li e juste e pecheür , A la fin de cest siecle e al deerain jur , Il jugera le munt; ja n'i avra poür Ne de rei ne de prince ne de halt emperur .
" Tels letres enveierent al saint humme ultre mer Li prelat qui deveient saint'iglise tenser .
Les custumes del regne voleient alever En sainte mere iglise .
Mais li saintisme ber S'en conbati adès , e pur li delivrer .
Custume n'est pas dreiz , bien le poëz veeir .
Kar chascuns riches hum qui Deu ne volt cremeir , Alieve sur sa gent custume a sun voleir .
Une custume ad ci , la en vei altre aveir .
Mais Deus n'aime custume , mes fundement de veir .
E mult par est la vie del chaitif humme brieve; Or est chalz , or est freiz , cume cele eve tieve .
Pur ço fait grant pechié cil qui custume alieve Dunt nuls huem ad damage u ki nul humme grieve : Kar nel puet pas oster la u li quers li crieve .
Se li reis Henris volt les custumes aveir Qu'orent si ancesur , or voil dunches saveir Lesqueles il volt mielz en sun regne aseeir : U celes al Rus Rei , ki ot poi de saveir , U al Viel rei Henri , ki fu de grant poeir .
Li Rus Reis ne laissa as iglises neent Les rentes en perneit , l'aveir , l'or et l'argent , E les clers raemeit .
Deus en prist vengement : Al berser fu ocis e fina malement; Li cors en est purriz e l'aneme est en turment .
E se li reis Henris ad sa custume enprise , E voille guerreier e clers e saint'iglise , Ainz qu'il en sace mot ert la venjance prise .
Deus ad ja en sun arc , certes , saete mise; L'aneme e le cors ocit , fiere est mult sa justise .
Li reis Henris li Vielz les espuses perneit , E a lur dreiz espus del tut les defendeit; E pur les mues bestes les hummes ocieit , E envers saint'iglise mainte feiz mesperneit .
E se sis niés l'ensiut , entre lui e Deu seit !
Un mult felun proveire , - nel poum pas neier , - Fist li Vielz Henris pendre , e pur cels esmaier Ki ne voleient pas la malveistié laissier .
E s'um par mesprisun volt custume afichier , Males custumes funt , e mal us , a laissier .
- Or mais larrum ici des custumes ester , E de ces treis prelaz que m'oïstes nummer; De lur contienement ne voil or mais parler .
Mes del saint arcevesque vus voldrai recunter , Qui sis anz demura en eissil ultre mer .
Dous anz a Punteigni li sainz hum sujorna .
Mais a clerc ne a lai sun estre ne mustra; Neïs a ses privez , quanque pout , se cela .
Les eises de sun cors fuï e esluigna , E el servise Deu jor e nuit se pena .
Dunc comença sun cors durement a grever E les grosses viandes , chous e nes , a user; E les bons mes se fist priveement embler , E sis faiseit as povres en la vile porter .
Car si clerc l'en volsissent , sel seüssent , blasmer .
Mult sovent le blasmeient que tel vie meneit; Kar il ert granment fiebles e trop se destraigneit .
Les testes a ses hummes , ço diseient , coupeit : Cacié erent pur lui , e se il lur moreit , Ja mais en lur païs un sul n'en revendreit .
Iluec curreit un'ewe de mestier en mestier .
La se baignout les seirs pur sa char refreidier .
A Willame de Capes se fist un seir guaitier .
" Sire , vus nus volez , fait il , les quers trenchier .
" Ainc puis ne l'i mena , quant l'en volt castïer .
Mais l'une de ses faces idunc li a festri , Si que dedenz la buche tresqu'as denz li purri; Mult grant enfermeté lungement en suffri .
Dous osselez l'en traist Willames , sil guari .
Pur ço qu'um le seüst , amentiveir l'oï .
Une nuit quant mult fu penez en oreisun , E il fu endormiz , vit en avisiun : Entre lui e le rei , quil haï senz raisun , Erent devant la pape en plait e en tençun; Tuit li cardenal erent contre li a bandun .
E ço li fu avis voleient li tolir Hors del chief a lur deiz les oilz e effuïr .
L'apostolies tut suls le voleit maintenir , Ki bien cunut sa cause; mais nel poeit oïr , Car lur criz e lur noise l'orent fait enroïr .
Al consistorie od lui ne remist nuls hum vis .
Ocisëur felun li furent dunc tramis; La corune li unt , ço li esteit avis , A lur espees rese .
- Bien li ad Deus pramis Qu'il sereit en sa cause pur saint'iglise ocis .
Uns des convers as monies ( ne le m'unt pas nummé ) Out mult esté grevé de grant enfermeté E out d'idropisie le ventre mult enflé .
La mere Deu priout e iver e esté Qu'ele preiast sun fiz qu'il li donast santé .
Tant requist nuit e jur la mere al creatur Qu'ele li tramesist santé de sa dolur , Qu'a lui vint une nuit la dame de dulçur; Dist li que il alast a Thomas senz demur , Fesist li manïer sun ventre tut entur .
Li freres l'endemain al saint humme en ala , E en sun escritorie , la u il le trova , Pur la pitié de Deu tant li quist e preia Que li ber od sa main sun ventre mania; E cil li traist par tut la main e demena .
A beivre li duna , mais ne sai quei , de fi .
Guaires ne demura que li freres chaï , Venim e pureture , grant merveille , vomi , E jut mult lungement .
Tuz greilles sus sailli .
Par les mains al saint humme de s'enferté guari .
Mulz malades guari de sun relief demaine .
La fille a un riche humme en devint tute saine , Qui out esté fievrose mainte lunge semaine .
N'out el païs nul humme si plain de fievre vaine , Par sun relief n'eüst santé tute certaine .
Mais quant li reis Henris vit bien e entendi Qu'il purreit remaneir tuzdis a Punteigni , Ne a lui ne as suens nule rien ne failli , E li reis Loëwis e Franceis l'unt cheri , Al plus tost qu'il purra , l'ostera de cel ni .
Custume est ancïene , si l'ai oï cunter , Que tuit li blanc abé de ça e de la mer Chascun tierz an se solent a Cistaus asembler; Car a celui se deivent tuit li altre acliner E de trestut lur ordre par sun conseil errer .
L'an secunt que li ber icel eissil suffri , E qu'il out pres dous anz esté a Punteigni , Li reis , qui mult le het , ne l'ad mis en obli , Ses briés a cel abé ad tramis , dunt vus di; Manda lui qu'il retint sun mortel enemi .
Iço seüst il bien , e pur veir li mandeit , Que s'il sun enemi plus lunges reteneit , E se nul recovrier en tut lur ordre avreit , Blancs monies e abez tuz li enveiereit , K'en trestute sa terre un sul n'en remandreit .
Quant li brief furent lit , oiant tuz , e mustré Tuit li altre chaïrent as piez le grant abé .
Pur sei e pur tuz ad chascun merci crié; Prient li qu'il ne sueffre que seient deserté , Ne perdent pur un homme quanqu'il unt laboré .
Ensemble en unt parlé , si unt lur conseil pris : Ne sufferunt qu'il seient en si grant perte mis , Qu'il perdent lur catels e celles e païs , K'um destruie les lius qu'il unt a Deu conquis; Mielz est k'um en face un que tanz hummes chaitis .
E a lui e as suens volent mielz purchacier En altre liu , loinz d'els , quanqu'il avra mestier .
( Jo crei bien que li reis lur out fait denuncier Qu'il les fereit tuz fors de sa terre chacier , S'il ne faiseient d'els l'arcevesque esluignier .
) Quant li abes Guarins ad cel conseil oï , K'um voleit l'arcevesque chacier de Punteigni , A l'abé de Cistaus fierement respundi : " Par noz ordres , fait il , ne puet pas estre einsi , Que nus chaçum de nus pur ço le Deu ami .
" Car Alissandre pape le nus ad comandé , E il a ja od nus pres de dous anz esté; Ne nus aparceümes que fuissum rien grevé , Pur lui ne pur les suens , ne en vin ne en blé; En altretant de terme n'i out ainc mains guasté .
" Pur la cristïenté , qu'il voleit maintenir , L'a fait li reis Henris fors del païs fuïr .
Ne pur el ne fist l'um le nostre ordre establir Fors pur les suffraitus aidier e sustenir; Ne ne devum cestui pur nule rien faillir .
" N'unt pas purquant laissié , pur dan Guarin l'abé , Ne facent qu'el commun conseil ourent trové .
( Kar li abes Guicharz , ki ainz i out esté , Ert dunc fait arcevesques de Leons la cité; Car saint Thomas l'aveit l'apostolie loé .
) Mais l'abes de Cisteaus a saint Thomas manda Par dan Guarin l'abé tut ço qu'el brief trova , Que li reis les manace qu'il les desertera .
Or li doinst tel conseil , pur Deu li deprea , Que lur seit profitable e de ça e de la .
A l'arcevesque out um ainceis tut ço mustré , Car si messagier orent a cel capitle esté E orent le conseil oï e esculté .
" Mult sereit grant pechié , fait il dunc a l'abé , Se tant produme esteient pur mei sul deserté .
" Mais li pius Jesu Crist vus sace gré des biens Que vus e li vostre unt fait a mei e as miens .
En viande e en dras unc ne nus failli riens .
Deus me conseillera , qui tuzdis m'est prochiens , Qui l'orguillus abat , le povre oste des fiens .
" Sire , fet li li abes , ne vus en cureciez .
Ja pur cest mandement n'en serez esluiniez Ke vus e tut li vostre a grant plenté n'aiez Kanke mestier vus est , mielz k'ainz ne solïez .
- Gré , fet il , vus en sace la divine pitiez .
" Al rei de France ad un cel afaire mustré , Coment li reis l'aveit de Punteigni osté .
Quant li reis l'ad oï , Deu en ad mercïé; Or dunra l'arcevesque , s'il l'a en volenté , Ço qu'il li out sovent offert e presenté .
Car quant il fu de primes d'Engleterre fuitis , Li reis de France l'a soventefeiz requis , E par li e par autres , par clers e par amis , Qu'entur lui remansist el regne saint Denis; De quanqu'avreit mestier ne sereit point mendis .
Mais les offres le rei n'a il dunkes pas pris , Car il cremi forment que li fiers reis Henris Ne desist qu'il se fust e alïez e mis , Tut pur li guerreier , od le rei Loëwis .
Mais de ses offres prendre ne sera mais eschis .
Quant ot li reis de France qu'ensi l'en chacerunt , Or le purra aveir , juint ses mains contremunt; Deu en a mercïé , qui guverne le mund .
" Jo crei , fait il , encore que angeles meskerrunt .
" Pur les monies le dist , ki ensi ovré unt .
Mais li reis Loëwis sur sun cheval munta , Prist ses hummes od li , a Punteigni ala .
Od le saint arcevesque dedenz capitle entra .
L'abé e tuz les monies durement mercia Del honur que li ber entur els trové a .
Car mult unt fait , ço dit , a France grant honur De ço k'unt receté entr'els cel bon seignur .
Ne volt des ore mais qu'il aient la haür Del rei Henri , quis volt deserter pur s'amur; Or volt qu'il ait od lui des ore le sujur .
E dit qu'il le voldra a Sanz od sei mener; Quanque mestier li ert li fera tut trover , E a lui e as suens , quanqu'il devront user .
Quant li seignur oïrent qu'il s'en deveit aler , De pitié comencierent tut li plus a plurer .
Dunc fist li reis a Sanz ses homes enveier Tresqu'a Sainte Columbe , e fist apareillier Maisuns u li sainz huem se peüst herbergier .
Dunc furent apelé sergant e buteilier , Que del suen li trovassent kank'il avreit mestier .
Quant li reis Loëwis fu bien aseürez Qu'il avreit l'arcevesque , en France est returnez .
E l'arcevesques s'est de sun eire aprestez .
A Sainte Columbe est od sa maisnie alez .
Tant cum il fu od els , mult i fu honurez .
De Sainte Columbe est juste Sanz l'abeïe , Qui de neirs monies est e faite e establie .
Quatre anz i fu li ber , qui en Deu sul s'afie .
N'a empeirié de rien ne ses murs ne sa vie .
A l'abé e as monies plut mult sa conpaignie .
- Quant veit li reis Henris qu'il purra remaneir Od le rei Loëwis , qui tut sun estuveir Li trova , e as suens , de sun demeine aveir , El quer en fu dolenz , jel vus di tut pur veir .
N'i remaindra , s'il puet .
Tut i mist sun poeir .
Dunc fist sun fil Henri en France al rei aler , E hume al fiz le rei devint , cumme sis ber , Que il tendreit de lui la terre d'ultre mer .
Dunc veïssez entr'els les beaubelez duner E les chiens enveier e les oisaus porter .
E as baruns de France duna tant reis Henris Que par granment doner les fist tuz ses amis , E tut quida aveir le conseil del païs .
Dunc unt entr'els li rei un parlement asis , Qui fu a Saint Legier en Iveline pris .
Iluekes sunt andui lïé e ajusté Qu'il serunt mais amis en estabilité; E d'ambes parz i furent li serement juré Que nul d'els ne tendreit des ore en sun regné Nul enemi a l'altre .
Dunc s'en sunt returné .
Un altre parlement unt a Turs purparlé; Mais n'i sunt pas Franceis a cele feiz alé .
Car al rei Loëwis fu pur ço desloé Qu'il n'aveit el païs castel ne fermeté; Ne sorent que li reis d'Engleterre ot pensé .
Dunc l'a li reis Henris de covent apelé; Dit que ne li tint pas ço qu'il li out juré , Sun enemi mortel quant tant l'a receté , Felun e traïtur de trestut sun regné .
Li reis dit que d'iço n'i out ainc mot soné , Ne que li arcevesques n'i fu amenteüz , E qu'il li out tresbien ses covenanz tenuz; Mais se de felunie fust nuls huem convencuz , E par jugement fust de sun païs eissuz , Qu'en nul liu de lur terres ne sereit retenuz .
Quant l'arcevesques ot que chacier le voldra Li reis Henris , de France , e que tant s'en pena , Ses briés ad fait escrire , e puis si li manda Que pur neent s'en peine : ja pain ne li toldra; Deus l'en durra asez , qui ja ne li faldra .
Car uns huem vint a li qui mult le conforta , Qui tut sun estuveir , ço dit , li trovera , E a vint homes plus encore qu'il n'en a .
E cinc cenz livres ultre de deniers li durra , Dunt ses altres busoines privees furnira .
Uns altres li pramist altresi grant honur , Que ja ne li falsist pur nul humme a nul jur .
N'il ne cremi les reis , l'Engleis ne le Francur , Aleman ne Tïeis , ne duc n'empereür .
Mais li buens reis de France le retint a sujur .
Par un jur quant mult fu penez en oreisun E par devant l'autel jut en afflictiun , Cum il esteit a us , od grant devotiun , S'aparut Deus a lui en veire mustreisun , Si l'apela dous feiz Thomas , par sun dreit nun .
" En tun sanc , fist li il , m'iglise eshauceras .
- Qui es , Sire , fait il , qui ci visité m'as ?
- Jo sui Jesu , tis frere .
Tu glorifieras M'iglise par tun sanc , e eshaucié seras .
- Einsi iert a mun voil " , ço respondi Thomas .
E a Sainte Columbe un'autre feiz sunga , Sil me mustra pur veir cil qui il le conta : En consistorie estut en plait , ço li sembla , E encontre le rei d'Engleterre plaida , E li reis durement en cause le greva .
Hylaires de Cicestre le greva durement , Gilebert Foliot de Lundres ensement; Li cardenal se tindrent al rei communement , Si qu'en tute la curt n'out nul maintienement , Fors de pape Alissandre , kil maintint sulement .
Mais tant cria vers els , il vers li altresi , Que tuz fu enroez de la noise e del cri .
Hylaires de Cicestre en la cause amuï; A l'evesque de Lundres tute la char purri , Que par menues pieces tuz sis cors dechaï .
Dunc fist saint Thomas prendre li reis senz nul demur E escorchier le chief a cutaus tut entur .
Mais li ber n'i senteit anguisse ne dolur; E pur ço qu'il s'en rist , fu li reis en irur .
E li sainz s'esveilla , qui fu en esfreür .
En la cause veïmes l'apostolie afeblir , Qu'il ne pout l'arcevesque contre tuz maintenir; Hylaire de Cicestre veïmes amuïr E repentir del mal qu'il out fait al martir .
Or se guart cil de Lundres , ne vienge al dechaïr !
Mais jo quit dire veir de cele decaance : Petit e petit est venuz a repentance; E ço est de la char par parz l'amenuissance .
Mais guart sei qu'il en face la pleniere amendance; Altrement en prendra Deus la dreite vengance .
Li sainz huem fu sis anz en estrange contree .
Mult aveit dure vie e sufferte e menee; Neïs a ses privez l'aveit il mult celee .
Poi i ot , e des lais e de la gent letree , Fors sul treis , ki il ait sa vie demustree .
Li sainz huem ne fist mie ses servanz esveillier Al main a sun lever , n'al vestir n'al chalcier .
A sun premier labur en alout al mustier , Honestement faiseit le Damnedeu mestier; Cel ne voleit il pas pur altre rien laissier .
Entur midi chantout sa messe chascun jur; Del tut ert ententifs a servir sun Seignur .
Tut le plus del jur ert en un suen oratur , Dedenz une chambrete , u faiseit sun labur .
E fermout l'uis sur sei .
Mes n'ert pas a sujur .
Quant ert entré laenz , dunc jut en oreisun E en plur e en lermes e en afflictiun .
Ne sout nul la maniere de sun mal , se Deu nun , Que il faiseit al cors , ne de la passiun .
Del tut esteit li bers en contemplatiun .
De cele chambre isseit a ure de mangier , Ne mie pur sun cors emplir ne encreissier , Mais pur ço qu'il voleit sa maisnie haitier , Les povres fameillus veeir e aaisier .
Car sun estre voleit e covrir e muscier .
Le meillur vin usout que il trover poeit , Mais pur le freit ventrail eschaufer le beveit; Car le ventrail aveit , e le cors , forment freit .
E gingibre e girofre a puignies mangeit; Nepurquant tut adès l'euve od le vin medleit .
E quant levez esteit li sainz huem de la table , N'aveit cure d'oïr de chançun ne de fable Ne de nul'altre chose , s'ele ne fust verable .
Mielz ameit a oïr del rei espiritable E guarder as escriz qui erent parmenable .
Quant veneit que li jurs ert en la nuit plungiez , E li liz saint Thomas esteit apareilliez , Desus un chaelit qui tut esteit quiriez , D'une cuilte purpointe , d'un poi d'estraim junchiez , E de chiers linges dras e blancs e delïez .
Dunc ert en oreisun l'arcevesque Thomas E en afflictiun , tant qu'il esteit tut las; E a la nue terre se culchout en ses dras Que il aveit le jur; ne changout altres pas .
Ne cunurent sa vie ne li halt ne li bas .
D'aspre haire aveit braies , de peil de chievre gros; D'un'altre haire aveit trestut sun cors enclos , E les braz e les chutes e le ventre e le dos .
La vermine i esteit a torkes e a tors , Qui ne laissout aveir a sa char nul repos .
Encor faiseit il plus al cors mal endurer : Chascune nuit faiseit sa char discipliner , As curgies trenchanz e batre e descirer .
Robert de Meretune en sot le veir cunter , Qui saint'obedïence n'en osout trespasser .
Robert de Meretune sis chapelains esteit .
Mult li esteit privez; en sa chambre giseit .
Mais quant vint a la mort , e vit le grant destreit , Dunc a primes gehi; car afïé l'aveit Qu'en trestut sun vivant sun estre ne dirreit .
Quant Robert ert culchiez , e deüst reposer , Tantes afflictiuns , ço dist , perneit li ber , Bien le tierz de la nuit ne voleit il cesser; Dunc veneit a Robert e sil faiseit lever , Baillout lui les curgies a lui discipliner .
Quant tant l'aveit batu qu'il esteit tut lassez E de pitié conpunz , d'anguisse tresuez , Getout jus les curgies od tuz les chiefs nuez .
" Chaitif , faiseit il dunc , pur quei fui unches nez ?
De tuz les chaitifs sui li plus mal eürez .
" Mais quant li chapelains s'esteit alez culchier , Sainz Thomas nel voleit encor a tant laissier : Il meïmes perneit sun cors a depescier , A l'une de ses mains sa char a detrengier .
Poi li fu de la char , tant out le quer entier .
E cil Roberz gehi , quant dut estre confès , Puis que li sainz reçut del sacrement le fes , K'ainc puis ne fu un jur u nuit qu'il eüst pes , Que il ne fust batuz cinc feiz u quatre adès , U treis a tut le mains; n'en volt aveir relès .
Tele vie mena li huem Nostre Seignur .
Mais rebainnez esteit al quarantisme jur; Sa haire remuot pur vers e pur suur , Un'altre reperneit , qu'il out mis en sujur .
Pur Deu suffri adès e mesaisse e dolur .
Tele vie mena li sainz huem e suffri , N'a nul humme suz ciel nel mustra ne gehi , Fors a Brun sun vaslet , si cum dire l'oï , Qui ses haires lava e de ço le servi , E Robert sun proveire , qui les nuiz le bati .
- Mais li honurez reis de France , Loëwis , Endementieres s'est durement entremis Que il fesist le rei e saint Thomas amis .
L'apostolies i ad sovent ses briefs tramis As concilies qu'il unt de l'acorde entre els pris .
Un parlement dut estre a Punteise asemblez .
Tresqu'a Paris en est l'apostolies alez; L'arcevesques i fu , pur qui fu purparlez .
Mais quant li reis Henris en fu bien acertez Que la pape i sereit , ariere est returnez .
En Nujem le Rotrout out un parlement pris Entre le rei Henri e le rei Loëwis; Pur sa besuigne faire l'out pris li reis Henris .
L'arcevesque i mena li reis de Saint Denis , Qu'il feïst , s'il peüst , lui e le rei amis .
Mais li reis d'Engleterre n'out suing de l'acorder; Preia le rei de France qu'il l'en laissast ester De Thomas l'arcevesque , qu'il n'en volsist parler , E il li frea tut quanqu'il volt demander .
" E jel larrai tresbien , fait Loëwis li ber .
" Jo ne sui pas de lui ne des suens anuiez , E de lui retenir sui je tut aaisiez; Car de sun grant sens est mis regnes enhauciez , Li vostres suffreitus e forment enpeiriez : Greignur mestier que jo certes en avrïez .
" Quant vint a l'arcevesque li gentilz reis de France , Fait il : " De vostre acorde n'avrai ja mes fiance; Mais ainceis en oi jo tut adès esperance .
Car al rei d'Engleterre truis jo si grant bobance Qu'il ne m'en volt oïr , n'en conseil n'en oiance .
" Alcune feiz vus ai e preié e requis Que vus remansissiez el regne saint Denis; Or vus abandoins jo mun regne e mun païs , Estampes e Orliens e Chartres e Paris; Del mien e de mes rentes ert vostre estuveir pris .
" A Muntmirail unt puis un parlement eü .
Dui chardenal de Rume i sunt al rei venu : Vuillames de Pavie e dan Johans i fu De Naples , qui al rei se sunt del tut tenu , E l'arcevesque eüssent volentiers deceü .
Li reis lur dist que tant se volt humilïer Qu'il frea l'arcevesque quanqu'il voldrunt jugier , E quanque saint'iglise en voldra otrïer , Se c'est que l'arcevesques s'i volsist apuier .
" Si fera , funt li il; ço ne puet il laissier .
" La nuit que l'endemain dut estre l'asemblee , Jut saint Thomas a Chartres od gent qu'il ot menee .
Un'itel visiun li aveit Deus mustree Qu'il sout certainement , sil dist sa gent privee , A quel chief la parole sereit le jur finee .
Vis li fu qu'en un liu il e li reis esteit .
Un mult bel hanap d'or , u doré , li offreit Li reis , tut plain de vin , e beivre li roveit .
Il esguardout le vin : si truble le veeit Que beivre ne l'osout ne prendre nel voleit .
Quant il ot esguardé le hanap tut entur E vit le vin si truble qu'il en out grant hisdur , Dous iraignes vit surdre des funz d'une tenur; Sur l'un ur s'asist l'une , e l'altre sur l'autre ur .
" Ostez , fait il; ne voil beivre ceste puur .
" Al matin ses privez e ses clers apela; Cel sunge que la nuit out sungié lur cunta .
" Bien sai , fait il , coment cest parlement prendra .
Mult beaus offres , fait il , li reis nus offerra , Mais jo nes prendrai pas; car grant engin i a .
" Li beaus hanas dorez qu'il me voleit puirier , Ço erent li bel offre que ne voldrai baillier , Li trubles vins , engins qu'il volt apareillier; E les dous granz iraignes sunt li dui paltenier Cardenal , qui nus volent , s'il poent , enginnier .
" Quant il vint al concilie , les cardenals trova .
Li reis dit qu'en ces dous volentiers se metra , E quanqu'il jugerunt volentiers ensiwra , E quanque saint'iglise esguarder en voldra .
Il vit bien les engins e tresbien se guarda .
En ces laz le voleient li cardenal buter : Dient que lur esguard ne pet il refuser , Ne ço que saint'iglise en voldra esguarder .
E dit qu'a saint'iglise ne volt il contrester , Ne al rei ne volt il fors raisun demander; Mais il ne volt , ço dit , n'en plait n'en cause entrer , Tresque li reis li ait fait del tut restorer , E a lui e as suens , e rendre e renformer Lur chose , ensi cum il la laissierent ester A l'ure qu'il les fist d'Engleterre turner .
Car dessaisiz ne volt pur nule rien plaidier .
Ço ne voleit li reis en nul sens otrïer , Mais a ces dous voleit qu'il se laissast jugier .
Mais il ne se volt pas a lur diz apuier .
Ensi s'en departi; n'i pout plus espleitier .
- Un altre parlement out a Muntmirail pris; Si fu par l'apostolie e par ses briés asis .
Od les barons franceis i fu reis Loëwis; Od mult riche barnage i fu li reis Henris .
Mult i out grant clergié e mult baruns de pris .
Car de part l'apostolie de Rume i sunt alé Danz Bernarz de la Coldre , sainz hum de grant bunté , Li priurs del Munt Deu , huem de grant honesté , Arcevesque e evesque e priur e abé , Pur faire cele pes .
E mult s'en sunt pené .
Saint Thomas demandeit les dreiz de saint'iglise , Possessiun e rente que li reis en out prise; E li reis , la custume qui el regne iert asise : Ses custumes ne volt laissier en nule guise .
Saint Thomas ne volt faire , ço dit , si grant mesprise .
Tant alerent entr'els clerc e lai tute jur , Que li reis dit : ne quiert mes qu'il en ait honur; Face li ço que firent as suens si anceisur; Lui covient que ses genz aient de li poür , E pur ço volt mustrer e fierté e reidur .
Car felenesse gent a mult a guverner , E pur ço li covient mult fier semblant mustrer .
Mais se li arcevesques li volt tut graanter Ço que si anceisur voldrent as suens guarder , Lanfrancs e sainz Ansealmes , ne volt plus demander .
L'arcevesque respunt : ja Damnedeu ne place Que il deie tenir chose dunt rien ne sace; La u il firent bien , dreiz est que il le face , E la u il mesfirent n'en volt sivre lur trace; Car n'a en cest siecle humme a la feiz ne mesface .
Sainz Pieres li apostles , que Deus tant honura Que en ciel e en terre poesté li dona , Jesu Crist sun seignur par treis feiz reneia .
E ço ne fereit il pur quanqu'en cest mund a , Ne ja contre raisun custume ne tendra .
Des custumes ne set , ço dit , nule numer Que li suen anceisur durent as reis guarder .
Li reis dit qu'a dous cenz les li fera jurer Chevaliers e proveires .
Dunc respundi li ber Qu'il li purreit asez des jureürs trover , Ne metra saint'iglise en lur serement mais .
" Seignur , fait dunc li reis , il n'a cure de pais .
Veez cum jo li faz amur e grant relais !
" Dunc unt tuit escrïé l'arcevesque a un fais; E clerc e lai li crient que trop esteit engreis .
Quant l'arcevesque veit que tuit li curent sure , Nul ne s'en volt a lui apuier a cel'ure , Del quer parfunt suspire e des oilz del chief plure , E prie Jesu Crist , qui saint'iglise aüre , Qu'il ne face tel plait dunt envers Deu encure .
Dunc dist li reis Henris qu'en cels treis se metreit Des evesques de France que il en eslirreit , E quanqu'il en fereient qu'il le graantereit .
Dunc li crïerent tuit que asez en faiseit .
Saint Thomas dist qu'en France mult produmes aveit , E ço que il ferunt volt il bien graanter : Sauf sun ordre , voldra les custumes guarder .
Li reis jure cel mot en estuvra oster : Par cel mot le voldreit , ço dist , ensoffimer .
De tutes parz li dient qu'il laist cel mot ester .
Mais li sainz arcevesques idunc li graanta Que , salve la fei Deu , les custumes tendra .
Li reis jure les oilz ja cil moz n'i sera; Car sofisme , ço dit , e grant engin i a .
- Mais ja mais nul engin en la fei Deu n'avra .
Dunc dist li arcevesques que tut ço li fereit Que nuls des arcevesques sun rei faire deveit .
Li reis jure les oilz ja cel mot n'i sereit : Trecherie , ço dit , e engin i aveit .
- Mais ne quiert nul engin qui fait que faire deit .
Li reis dit qu'il ne quiert mes qu'il li face honur : Face li ço que firent as reis si anceisur , Que tuz li mieudres d'els fist a tut le peiur .
Dunc respundirent tuit li sage e li meillur Que li reis dit asez : pais volt e offre amur .
Quant l'arcevesque vit tuit se tindrent al rei , Li priurs del Munt Deu e Bernarz del Coldrei E nis li reis de France , u il ot greignur fei , De ses beals oilz plura e se tint tut en sei : " Seignurs , fait il a els , sa volenté otrei .
" Quant l'arcevesques out al rei tut otrïé E se furent a ço d'ambes parz apuié , Dunc ad li arcevesques sun capel jus sachié , Li reis Henris , le suen; dunc se sunt aprescié , Qu'en pais s'entrebaissassent e en veire amistié .
Fait dunc li arcevesques , qui Deus esteit mult pres : " Sire , a l'onur de Deu e la vostre vus bes .
" Fait dunc Gefrei Ridel : " Ci ad soffisme adès .
- Veire , par les oilz Deu , fait il , n'a soing de pes .
" Dunc turna sun cheval , si s'en poinst a eslès .
Quant le rei d'Engleterre en virent si partir , Clerc e lai comencierent l'arcevesque a laidir , E dient qu'il out tort , qu'il ne se volt tenir En ço qu'ot graanté , e k'um nel puet grevir; Ne virent unches pais pur si poi deguerpir .
Tuz perdi les Franceis saint Thomas a cel jur; Par France l'apeleient felun e traïtur .
A l'ostel s'en ala li huem Nostre Seignur .
Si clerc furent vers li e murne e en irur , E dient qu'il les a tuz morz senz nul retur .
" Grant tort avez , fait il; jo vus tieng tuz pur orbs .
De grant hunte nus a Damnedeus wi estors : Car li reis nus soleit demander granz estors , Apeler traïturs e malveis de noz cors; Relaissié nus en ad , e tut c'en a mis fors .
" Or ne nus demande el mais qu'il en ait honur , Que tenum les custumes si cum nostre anceisur; E nus li graantames .
Mes ja mais a nul jur N'i avendra pur humme .
Merci al creatur Que sumes eschapé de si grant desonur !
" Dunc fist ses briefs escrire .
L'apostolie a mandé Tut ço qu'il out al rei pur la pes graanté , E pur quei li reis l'a guerpi e refusé E a Deu de sa pais par covenant osté .
Or li prie e requiert mant l'en sa volenté .
A la Ferté Bernart jut li reis cele nuit .
Devant ses privez a Gefrei Ridel aduit .
" Cestui voil jo , fait il , que vus honurez tuit .
Mielz s'est ui esmerez de l'or set feiz recuit .
Guari m'a par sun sens; li fel ne m'a suduit .
" Quant il se fu culchiez e il s'out purpensé De ço que l'arcevesque li aveit graanté , E que pur un sul mot l'out ensi refusé , Dit qu'il est enginniez e que mal a erré , Car l'arcevesques out faite sa volenté .
E jure les oilz Deu e volt bien afichier Que ja mais a cel puint ne purra repairier .
Tuz ses servanz ad fait erramment esveillier , E ad fait pur l'evesque de Peitiers enveier , Tost vienge a li parler .
Il ne s'i volt targier .
A mienuit ala al rei Henri parler .
" Vus estuvra , fait il , a l'arcevesque aler .
Enginniez sui , quant pais ne li voil graanter , Car il m'out otrïé quanque soi demander .
Par les oilz Deu , ja mais n'i purrai recovrer !
" Or alez après lui , pensez de l'espleitier .
Dites lui qu'or prendrai ço que il m'offri ier .
" Dunc munta li evesques , ne s'i volt plus targier , E enveia avant sa venue nuncier .
Quant saint Thomas l'oï , fist ses sumiers cargier .
El chemin s'esteit mis , ne l'a pas atendu .
L'evesque le siwi tut a col estendu; E quant il vint a lui , si li ad respundu Que ja mais a cel point u il l'orent eü Ne vendreit pur nul humme , car contre raisun fu .
A oreisun ala une feiz reis Henris A Saint Denis de France .
Mes li reis Loëwis Ala a lui parler entresqu'a Saint Denis : Preia lui , pur les sainz que il aveit requis , Que l'um le peüst faire e l'arcevesque amis .
Dunc furent a Munmartre li dui rei asemblé .
Un afaire unt entr'els ilueckes purparlé Qu'il unt en Iveline a Saint Ligier finé .
Dunc l'a li reis de France dulcement aparlé De Thomas l'arcevesque , qu'il fuissent acordé .
Fait li reis d'Engleterre : " Se tut m'ert adrecié Qu'il ad mespris vers mei e vers cels de mun fié , Dunc porrium bien estre , sel loez , amaisié .
" Fait li buens reis de France : " Se tut ert retraitié , E de ça e de la , n'i avreit amistié .
" Laid est qu'entre vus ad si grant enemistié; Mais d'une part e d'altre seit del tut relaissié , Que d'une part ne d'altre n'i ait rien calengié .
Fait li reis d'Engleterre : " Jo m'en met el clergié .
" De Paris dunc ad un pur les clers enveié .
Quant il furent venu , si l'a un dit al rei .
Mais li reis d'Engleterre ne lur dist ço ne quei .
Mais li buens reis de France ne l'en laissa pas kei; Dist lui qu'il se menout vers Deu a grant beslei , Quant a sun arcevesque ne porte amur ne fei .
Tant li dist li bons reis e tant le bastuna , Que li reis d'Engleterre li dist e graanta Que de tute sa rente la meitié li rendra , E a lui e as suens , de quanque pris en a , E en la curt de Rume de l'altre se metra .
E dit bien e pramet qu'il li fera aveir , E a lui e as suens , senz faille cel aveir , Qu'a lur besuing l'avrunt tut e a lur moveir; Pais e amur avrunt de lui e de sun eir .
Fait li reis Loëwis : " Jo li ferai saveir .
" Dunc l'a einsi li reis l'arcevesque nuncié .
Dunc l'unt d'ambesdous parz ensi covenancié .
Fait dunc li reis de France : " Se volez l'amistié , Or n'i ad mais que vus seiez entrebaisié .
" Fait li reis Henris : " N'iert de ma part otrïé !
" Jo ai juré , fait il , que ja nel baiserai .
Baisier cent feiz pur mei a mun fiz le ferai , E a lui e as suens pais e amur tendrai E lur possessiuns e rentes lur rendrai , Ne ja menur amur ne lur en porterai .
" Dunc l'ala li buens reis l'arcevesque nuncier .
Saint Thomas respundi : poi li fu del baisier , Mais qu'il li volsist pais e amur otrïer , E quel peüst trover d'or en avant entier .
Dunc unt pris altre jor de la pais alïer .
Dejuste Freteval , vers la Boce , fu pris Li parlemenz qui fu pur cele pes asis .
Od les Franceis i fu li bons reis Loëwis , E od le suen barnage i vint li reis Henris E li mielz del clergié d'ambesdous les païs .
Mais le seir , quant il furent a l'ostel repairié , Si clerc l'unt durement blasmé e enchalcié , Qu'il ne fait pes al rei e qu'il n'ad d'els pitié .
Maistre Guntiers l'en a ensement chalengié; E li sainz arcevesques einsi l'en respundié : " Maistre Guntier , fait il , vus desirez forment D'aler en Engleterre; ne m'en merveil neent .
Mais n'i avrez esté , ço sachiez veirement , Quarante jurs entiers , tut adesseement , Que n'i voldrïez estre pur cinc cenz mars d'argent .
" Dunc a li arcevesques l'apostolie mandé Qu'il out fait vers le rei , coment il out finé .
Or li mande e requiert , pur sa sainte bunté , Al rei mand que tuit seient si pechié pardoné , Que l'arcevesque baist en pes e seürté .
L'apostolie manda li ber de grant scïence Que il li comandast , par sainte obedïence , Le rei baisast de pais , venist en sa presence .
Madoc bailla les lettres , qui de l'aler contence; Il les bailla la pape , quant il en out licence .
Erramment fist ses briés l'apostolies escrire : Manda le rei Henri , qui d'Engleterre ert sire , De pais baist l'arcevesque Thomas de Cantorbire E del tut li parduinst e maltalent e ire , Que Jesu Crist li seit de tuz ses pechiez mire; Rende lui tut le suen , que rien n'en seit a dire E a lui e as suens , quanque il purrunt dire .
Raisun e puissance ad de sa terre entredire , Ne mie d'une sule , mais de tut sun empire; Ne puet mais pur nului la justise escundire .
Par sainte obedïence a mandé saint Thomas Que , s'il puet faire pes , qu'il ne la refust pas; Mais prenge s'en mult pres , ne s'en face puint quas .
Car l'apostolies ert de la guerre tut las; N'eut de tut'Engleterre qui valsist un sul as .
Dunc ad fait l'apostolies al rei Henri aler L'arcevesque Willame de Sanz , qui mult ert ber ( De bunté e d'onur n'out en France sun per ) , L'evesque de Nevers , a la pais enformer , E des altres plusurs , que jo ne sai nummer .
Li reis Henris lur ad pramis e graanté Qu'il fera volentiers ço qu'il li unt loé E ço que l'apostolies li aveit comandé .
A la pardefin unt asis e purparlé Que dejuste la Boche reserunt asemblé .
L'arcevesques i vint Thomas od sa partie , E li reis Loëwis od mult grant baronie , E li reis d'Engleterre od riche conpaignie , Arcevesque e evesque e clerc de grant clergie , Pur faire cele pais , se Deus l'ad establie .
Tant a reis Loëwis rei Henri enchalcié , Arcevesque e evesque od cel altre clergié , Dit qu'or frea tut ço qu'il li unt conseillié .
( Il cremi l'apostolie , qui l'aveit manecié .
) " N'i falt , funt il , fors ço que ne l'avez baissié .
" Li reis dit : pur nul humme vivant nel baisera Nel puet faire nel deit , serement fait en a; E le rei Loëwis sun seignur le vea .
Mais contre le baisier tel honur li fera , Ainz qu'il s'en turt d'iluec , qui cent baisiers valdra .
Tant se sunt d'ambes parz de l'acorde pené Li bons reis Loëwis e evesque e abé , Qu'ensemble sunt li reis e saint Thomas alé .
Si tost cum s'entrevirent , lués se sunt encontré , E li reis Henri l'a , e il li , salué .
Quant d'ambes parz quidierent e clerc e chevalier Que li reis le volsist de bone pais baisier , Fait il : " Sire arcevesque , a vus voil conseillier .
" Emmi le champ tut hors le mena del puldrier; Nului n'i apelerent , nuls n'i volt aproscier .
Tant esturent ensemble li reis e saint Thomas , Parlerent d'un e d'el , ore halt e or bas , Que d'ambesdous parz furent d'els atendre tut las .
Nis dous feiz descendirent jus des palefreiz cras , E dous feiz remunterent , que tuit distrent : " C'est gas !
" Sun estriu li teneit li reis al remunter; E quant li arcevesques le voleit refuser : " Nel larrai , fet li reis , a ceste feiz ester; Mes pere estes en Deu , jo vus dei honurer .
" Grant bien i porent tuit qui ço virent , noter .
La u parlout al rei saint Thomas a cheval , De quisse en quisse sist , sovent changot estal , L'une quisse en la sele e l'autre contreval; Car les braies de haire li firent si grant mal .
A grant orguil le tindrent cil qui ne sorent al .
Saint Thomas e li reis furent mult lungement Enmi le champ tut sul a estreit parlement; Un sul n'i apelerent de trestute lur gent .
Tut ço dunt il parlerent ne sai plenierement , Mais partie dirrai del veir , mun escïent .
Quant li reis l'out tut sul enmi le champ mené , Fait il : " Sire arcevesque , mult m'avez demuré , Car altre conseil m'unt a grant damage esté : Puis que parti del vostre , ainc puis n'ai amendé , Ainz en ai mult del mien despendu e guasté .
" Fierement respundi li verais ordenez : " Sire reis , fait li il , tels conseilz guerpirez , E altres conseilliers d'or en avant avrez , Tels qui tut vus dirrunt contre vos volentez .
Ja n'i avra un mot de quanque vus voldrez .
- Tuz conseilz voil des ore , fait li li reis , laissier .
Fors sulement le vostre , u me voil apuier .
E nis tut mun reaume vus voldrai jo baillier , Henri mun fil vus voil , e la guarde , chargier : Plain pié de terre n'ai , si m'irai purcacier .
- Veire , fait saint Thomas , ço deit um bien quidier !
Que laissiez vostre regne , que vus avez si chier , E voz petiz enfanz , qui de vus unt mestier , Augiez en altres terres autrui dreiz chalengier , Ço ne vus voil jo pas loer ne conseillier .
- Par les oilz Deu , fait il , tute la guerpirai , E mun fil e mun regne tut vus comanderai .
- Certes , fait saint Thomas , ja ne la baillerai .
De terrïene honur mais ne m'entremetrai , Car trop sui jo chargiez de celi que jo ai .
" Mais se volez la terre e le regne laissier Pur le servise Deu , e vus voilliez cruisier , A Huun de Beauchamp , cel leal chevalier , Vus lo jo vostre regne e voz fiz a baillier; E jo lur aiderai al regne conseillier .
" De multes choses unt entr'els dous desputé Dunt um ne m'a encore acointié n'acerté; Ne tut ne puet pas estre en mun livre noté .
De mainte chose l'ad li reis achaisuné , E il aveit le rei durement querelé : De lui e de ses clers , qui erent eissillé , Ne de tutes lur rentes n'aveient demi pié , De ses hummes , qui sunt leidi , pris e lïé , Nis des petiz enfanz , qui erent dechacié Od peres e od meres : il n'en aveit pitié .
" C'est par vostre mesfait , fait li li reis Henris , Qui hors de mun realme en alastes fuitis , Senz ço que nuls eüst vers vus de rien mespris; Pur ço vus enveiai e parenz e amis .
Mais tut ert adrecié , quant vendrez el païs .
- Sire , fait l'arcevesque , e de vostre fiz quei , Que fesistes enuindre e coruner a rei Par haste e senz nul preu , pur nuissance de mei ?
- Veirement i mespris , fait li reis , bien le vei; Mais bien ert adrecé , se j'amender le dei .
" Fait il : " Des treis que dites , qui si l'unt coruné Pur tolir la dreiture e cele dignité La sainte mere iglise de Sainte Terneté Que tuzdis ad eüe par ancïeneté , L'enunctiun des reis , pur vus servir a gré ?
" Fait li li reis Henris : " Ne m'entremetrai mais De vus ne des evesques; d'or en avant m'en tais .
Vostre dreit en pernez; tut quite vus en lais .
" D'ambesdous parz diseient qu'entre els dous aveit pais; Car li reis li faiseit mult bel semblant adeis .
Quant a l'arcevesque out li reis asez parlé , Un parlement lur ad a Turs aterminé : La ert , ço dit , parfait e tut par amendé; La avra l'arcevesque briés a sa volenté .
En pes e en amur s'en sunt d'iluec alé .
Li reis li tint l'estriu purquant , quant il munta .
Dunc unt le rei preié , e de ça e de la , Qu'il baisast l'arcevesque .
Mais il dist nel fera , Nel volt ore baisier; serement fait en a .
Quant il vendra a Turs , idunc le baisera .
L'evesque de Lisewis est dunc a lui alez .
Fait il : " Sire arcevesque , se vus plest , entendez .
Vus e le rei ad Deus par sa grace acordez; Ci est Gefrei Ridel , qui est vers vus meslez : Or vus en requerum que vus li pardunez .
- Sire evesque , fait il , pur suspendu le sai; E s'il volt adrescier le mesfait , jol prendrai , E quanque li devrai puis faire , li ferai .
" Fait dunc Gefrei : " Suffrez; s'il me het , jol harrai , E s'il me volt amer , fait il , je l'amerai .
" La nuit que l'endemain dut estre l'asemblee , A treis liwes de Turs , la u fu purparlee , Jut saint Thomas a Turs ovoc sa gent privee .
Par Rotrout l'arcevesque a cele veie alee .
Par ç'ad la volenté le rei mult espruvee .
Kar li reis li mustrout defors mult bel semblant; Pur ço diseient tuit , li petit e li grant , Que ja mais nel harreit li reis a sun vivant .
Pur ç'ala saint Thomas a Turs la nuit devant , Saveir s'i entendist ço qu'en alout disant .
Pur ço s'ala a Turs cele nuit herbergier E saveir se li reis le voldreit la baisier .
Mais il ne porta la maaille ne denier; Ses guages li covint rachater u laissier .
Ne li reis nel baisa , n'il nes fist desguagier .
Forment en fu trublez li huem Nostre Seignur .
Ses sumiers fist chargier en la puinte del jur , Rova qu'il se mesissent erramment el retur .
Li reis estut as estres en cel palais auchur , E vit si tost errer les hummes sun pastur; E après els le vit grant aleüre errer .
Après li fist li reis ignelement aler; Rova qu'il l'atendist , qu'il volt a lui parler .
Ainz erra une liwe , qu'il volsist arester .
Hors veie esteit turnez pur ses hures chanter .
Desur une vert place unt le rei atendu .
E chanterent lur hures; ne sunt pas descendu .
E li reis vint a lui , si tost cum l'a veü .
Li reis e l'arcevesque se sunt entrevenu , E li uns aveit l'autre encontré de salu .
" El nun des treis persones , fait li reis , sumes trei .
" Car saint Thomas aveit ilueches ovoec sei Le prelat de Ruem ( Rotrout ot nun , ço crei ) ; Einsi furent dunc trei , entre els dous e le rei .
E lur clerc se teneient ariere en un conrei .
" Reis , fait li sainz Thomas , mal estes enseigniez .
Vus n'estes mie tels cum estre solïez Al tens que vus servi , ainz estes tuz changiez , Quant en vostre cité ai mes guages laissiez .
Nel fesist Loëwis pur enguagier ses fiez .
" Dunc ad li reis surris; ne sai s'i out faintié .
Fait il : " Sire arcevesque , or vus vei mult irié; Mais or suffrez a tant , car bien ert adrescié .
Altres besuignes m'orent le quer si enlascié , Ne poi entendre a vus pur terre ne pur fié .
" Quant il orent ensemble , tant cum voldrent , parlé , Muntent sur lur chevals e sunt acheminé .
Li reis ala ariere , il sunt avant alé .
Mais l'endemain se sunt a Anbaise asemblé; Par semblant e par diz la se sunt acordé .
Tutes les covenances unt iloec recordees , E li reis les ad bien , oiant tuz , graantees .
Ses lettres a pendant seel l'en ad dunees , Qui sunt a ses justises e a sun fil alees .
Richarz Malban e Hue li Clers les unt portees .
S'oïr volez les letres , jes vus sai tresbien dire , Si cum li reis les fist e diter e escrire : " D'Engleis e de Normanz Henris e ducs e sire Saluz a sun chier fiz Henri , rei de l'empire .
Saciez que l'arcevesque Thomas de Cantorbire " S'est a mei acordez tut a ma volenté .
Pur ço comant que il e tuit , lai e letré , Li suen qui pur li furent hors del païs alé , Pais aient , e le lur , - rien n'en seit recolpé , - Aient plenierement par trestut mun regné; " E que li arcevesques e li suen ensement Tiengent bien e en pes e honurablement E terres e iglises e altre tenement , Tut isi cum il tindrent treis meis derrainement Devant ço qu'il eissist d'Engleterre od sa gent .
" Les plus vielz chevaliers faites dunc asembler E les plus ancïens que vus porrez trover El fiu de Salewode .
Ço qu'il purrunt jurer Qu'a l'arceveschié deie , de tut cel fiu , aler , Faites a l'arcevesque e baillier e livrer .
" Quant les avrez veües , les letres retenez .
" Mais li sainz arcevesques , qui mult par ert senez , Comanda que li briés fust escriz e mustrez Altresi as estranges par tut cum as privez; Car del retenir fu li moz forment notez .
Li briés fu a Ambaise saint Thomas graantez , Mais a Chinun fu puis a ses hummes livrez .
L'arcevesques i fu testemonies numez Qui de l'arceveschié de Ruem ert chasez .
Par tut les a li reis , tant cum pout , traïnez .
D'Ambaise fist en France saint Thomas returner E cum sun messagier en sa besuigne aler .
E a Ruem se durent andui entrecuntrer; La li dut li reis faire cinc cenz mars aporter , Dunt il porreit ses detes a cel'hure aquiter .
Car li reis li dut rendre par fine covenance Quanqu'il out pris del suen e des suens a vaillance; Ne l'en volt sainz Thomas faire nul'alegance .
Mais li premiers deniers est encore en balance; Li reis l'ad mis encore en mult bele suffrance .
Bien trente milie livres out de l'arceveschié , Estre tut ço qu'il out eü e purchacié Des rentes a tuz cels qui erent dechacié .
Car mult furent raienz li humme de cel fié , E li bois l'arcevesque vendu e essillié .
Li humme l'arcevesque en Engleterre alerent; Les letres al viel rei al jovene rei porterent .
Assez firent transcriz e par tut les mustrerent E les plus gentilz hummes del honur asemblerent , Al rei as justises ovoec els le menerent .
E quant les ourent fait devant le rei aler , E durent la parole l'arcevesque mustrer , Il s'alerent seer , n'i voldrent mot suner; Pur sun seignur ne volt nul d'els en place ester .
Faintié virent par tut; en faintié furent per .
Les justises le rei firent lunge traïne .
Tute l'arceveschié remest einsi frarine , Ainz que cil dui eüssent des maneirs la saisine , Ne remist buef ne vache ne chapuns ne geline , Cheval , porc ne berbiz , ne de blé plaine mine .
A la Sainte Marie Magdalene en esté Furent li arcevesques e li reis acordé .
Tresqu'a la Saint Martin l'unt par respit mené , Ainz qu'il eüst saisine de sa proprieté , Tant que Randulf del Broc out tut pris e fulré .
Liqueus rendra raisun de ço qu'en ad eü , U li reis u Randufs , al grant jur irascu ?
La ierent coveitus senz fin mort e perdu , La ne purra nul d'els faire de l'autre escu .
De quanque Randuls fist , adrecement n'en fu .
Deus adrecera tut , qui tut seit e tut veit; Deus est si dreiturels ne poet faire fors dreit , E il het tut malice , e justisier le deit .
Les justises erranz ferunt la poi d'espleit; Cil les jugera tuz qui nuls d'els ne deceit .
Deus , cum par est mainz huem pur le siecle avoglez !
N'i est amurs ne fei ne pais ne charitez .
Se tuz les biens del mund aveie conquestez , Si que mes fiz en fust après mes jurs chasez , Ja n'en sereie mielz devant Deu apelez .
Se j'achat abeïes u haltes eveschiez Dunt jo seie en cest siecle levez e eshalciez , Devant Deu en serai asprement chalengiez .
Ja de tuz mes parenz n'i serai point aidiez .
Mult achate l'onur quin est a mort jugiez .
- Si tost cum saint Thomas fu acordez al rei , De sun fuc li sovint , qui petiz ert en fei , Qui aveit meserré par seignuril desrei .
El païs enveiad sun angele devant sei , Qui sa veie esneast e ostast le fangei .
Johan de Salesbire i aveit enveié , Qui le sene ad tenu mult plenier del clergié; E de part l'arcevesque lur aveit denuncié Qu'il les asoleit tuz , clers e lais , del pechié Qu'as escumenïez orent communïé .
Kar ne voleit baisier clerc ne lai ensement Qui as Brokeis eüst eü cumunement .
Ensement ad asols les moines del covent Qui rien orent eü a cels parchunement : Les suens voleit baisier senz enpeechement .
Quant saint Thomas s'en dut en Engleterre aler , Li reis Henris le dut a Ruem encontrer , Si cum il out pramis , faire deniers livrer .
Unes iteles lettres li ad faites porter; Bien les vus savrai lire , ses volez escuter : " Henris , reis des Engleis , des Normanz ducs e sire , Saluz a l'arcevesque Thomas de Cantorbire .
Loëwis reis de France , si cum j'ai oï dire , Ad somuns tute s'ost par trestut sun empire; Volt aler en Auverne pur ma gent desconfire .
" Mes hummes volt destruire e ma terre essillier .
E mi ami de France le m'unt fait bien nuncier; Auvernaz m'unt mandé que jo lur voise aidier .
Encontre vus dui estre a vostre repairier , A Ruem : saciez bien que mei l'estuet laissier .
" E pur ço vus envei un mun clerc mult privé , Johan d'Oxeneford , qui jo ai comandé Qu'il vus maint el païs .
E par lui ai mandé Al jovene rei Engleis , Henri mun fil l'ainzné , Bien e en pais aiez vostre proprieté .
" S'il i ad rien mespris de ço qu'a vus apent , Mes fiz vus en fera aveir adrecement .
A mei e a mun fil novelë un gramment De vostre demurance , puet cel estre u l'um ment; Pur ço vus vendreit mielz haster , men escïent .
" A Lokas furent faites tels letres cum ci a .
Li reis Henris meïsmes les testimonia .
Quant sainz Thomas les vit , sun eire apareilla; As Franceis prist cungié , en Engleterre ala .
Johans d'Oxeneford l'i conduist e mena .
Li trei prelat qui n'orent l'arcevesque point chier .
Mult duterent , quant sorent qu'il deveit repairier .
A Cantorbire vindrent parler e conseillier A dan Randulf del Broc , e pur lui enticier Qu'il deüst l'arcevesque e les suens maistreier .
Dunc firent ses serjanz e chevaliers armer , E od els les menerent tresqu'a Duvre sur mer .
Firent les porz cergier e guaitier e guarder , Que , se li arcevesques i volsist ariver , Qu'il li fussent encontre , prez de lui desturber , De destrusser ses hummes , de ses coffres cergier , De prendre tuz les briefs que il pout purchacier A Rome; ja un sul ne l'en voldrunt laissier .
Les porz firent issi cil trei prelat guaitier; Mal encontre voleient lur pere apareillier .
E qu'il fuissent plus fort a la grant felunie , Dan Rainald de Warenne unt pris a compaignie , Gervais de Cornehelle , qui dunc ne l'ama mie , Randulf del Broc .
Tuit trei jurent le fiz Marie , Se l'arcevesque encontrent , il i perdra la vie .
Tut ç'a hum l'arcevesque e mustré e nuncié; Car si ami l'oïrent , qui l'en unt acointié .
De nule rien purquant ne s'en ad esmaié; Mais de sun païs out e tendrur e pitié , E des francs qui li ourent en sun eissil aidié .
De sun païs veeir aveit grant desirier , E des suens ramener od lui e conseillier , Que li reis Henris out sis anz fait essillier .
A Witsant est venuz; ala par le gravier Pur esguarder l'oré e pur esbanïer .
Li deiens de Buluigne , - Milun l'oï numer , - Est dunc venuz a lui un message mustrer .
" Sire , fait il , ne vieng passage demander , Mais de part mun seignur un message aporter , Le cunte de Buloigne , qui ça me fist aler .
" Ço vus mande mis sires que vus bien vus guaitiez .
Mult avez enemis d'armes apareilliez; Par tuz les porz de la estes forment guaitiez .
Se vus i arivez , tuz serez detrenchiez U mis en grant fermine e en chartre lanciez .
- Beals fiz , fait sanz Thomas , bien le puis afichier Que , s'um me deveit tut par pieces detrenchier , Ne voldreie jo l'eire qu'ai comencié , laissier , Ne pur poür de mort ne pur autre encombrier .
Ne turmenz ne perilz ne m'en puet mais chacier .
" Trop a pluré m'iglise sun pastur , ço m'est vis , Qui set anz l'a pluré e les nuiz e les dis .
Mais or requier les miens , se ainc fui lur amis , Qu'a m'iglise me portent , se n'i puis aler vis , Se si hastivement de cest siecle partis .
" E si faites mes livres ensemble od mei porter; Se jo ainz nes servi dunt se puissent loer , Pur ma possessiun m'i voillent honorer .
N'um ne puet en la fin a l'umme plus doner Que ço qu'il plus desire , s'um li volt graanter .
" Quant l'arcevesque sout , e bien li fu nuncié , Qu'a Dovre erent li trei qui tant l'unt guerreié , Les briés a l'apostolie baille un vaslet a pié , U cil trei prelat erent suspendu e lacié; Comande qu'il past mer .
Cil n'i ad rien targié .
Cil est venuz a Dovre; les evesques trova .
Lur ures ourent dites .
L'arcevesque araisna : " Sire , fait il , la pape , qui m'a enveié ça , Cum avez deservi , par mei vus salua .
Tenez , lisiez ces letres , k'enveïes vus a .
" Hastez vus; la besuigne de Rome demorez !
D'apel e del devin mestier estes sevrez .
" Dunc se turna as dous : " Seignurs , fait il , tenez !
J'ai le transcrit des lettres , einsi n'eschaperez !
Qui vus ad de commune ecclesial getez .
" Il lur bailla le brief .
Quant il i unt trové Qu'il esteient einsi de lur mestier sevré , De duel e de coruz furent descoluré .
Pur poi Randulf del Broc n'out le vaslet tué; Mais il nel pout trover , car Deus l'ad desturné .
Roberz li segretains rest a Dovre arivez .
Pris fu pur ço qu'il n'ot briés del rei aportez , E qu'il ert senz congié en Engleterre entrez .
El message , ço dit , le primat ert alez; Pur sa cruiz aporter contre lui s'est hastez .
" Vient il ?
funt il .
- Oïl , fait Robert , veirement .
" Funt il : " Mais tu deüsses venir plus sagement; D'altre seignur deüsses aveir avoement .
" Le segrestain unt mis par fiance erramment Qu'al premier flot irad ariere , s'il a vent .
La pais le rei Henri ot saint Thomas seüre De raler el païs , de raveir sa dreiture .
Mais s'ele fust bien clere e senz nule emposture , N'eüssent fait as suens desonur ne enjure; Mais conuistre i pout l'un mult tost l'encloeüre .
Sainz Thomas l'endemain en sa nef en entra .
Deus li dona boen vent; a Sanwiz ariva .
Car l'ariver de Dovre pur l'aguait eschiwa , E a Sanwiz , qui suen esteit , se herberga .
Mult granz pueples des suens encontre li ala .
Mais quant as treis reals fu mustré e nuncié Qu'il esteit arivez , mult en furent haitié .
Od lur hummes se sunt d'armes apareillié , Si cum li trei prelat lur orent conseillié .
Dreit vers l'arcevesque unt lur chemin adrescié .
Johans d'Oxeneford , quant il les vit armez Venir vers l'arcevesque , mult en fu trespensez .
Car bien sout que fols fu e malveis lur pensez , E sout bien que li reis en sereit mult blasmez , Se Thomas l'arcevesque i fust point mesmenez .
Dunc est alez a els , qu'il n'en fist targeisun , E mustra lur l'acorde del rei e del barun .
Dist lur de part lu rei e comanda par nun Que il ne li fesissent , ne as suens , se bien nun; Car li reis en sereit retez de traïsun .
Dist lur que il alassent a lui tut desarmé .
Il mistrent jus lur armes , quant ço lur out mustré; Vindrent a l'arcevesque , si l'unt araisuné : Dient que l'enemi al rei ad amené , E l'establissement le rei ad trespassé .
Pur dan Simon l'unt dit , qui esteit nez de Senz , Sin ert arcediachenes , uns halz , uns beaus e genz , E esteit alez la pur veer ses parenz .
De lui volent aveir li real seremenz Qu'a lur rei se tendra encontre tutes genz .
N'en unt pas l'apostolie ne nul altre sevré .
Mais sainz Thomas ne volt qu'il fesist feelté , Qu'altretel ne fesissent tuit li clerc del regné .
Ne li poeient faire rien encontre sun gré , Car des suens out od li mult grant pueple asemblé .
Ne volt rien pur els faire .
Dunc s'en sunt returné .
E li sainz arcevesques ala a sa cité; Volentiers i ala , car mult l'out desiré .
Li muine e la gent l'unt reçu a grant chierté; A grant processiun sunt contre lui alé .
- Tant cum il vesqui puis , sainte vie mena; De servir sun Seignur quanqu'il pout se pena .
Vedves e orphenins e povres guverna , Dras , viande e sollers e deniers lur dona; E trop poi en veneient a lui , ço li sembla .
Ne nuls huem de justise deveier nel poeit .
Neïs as clers le rei les iglises toleit Quis aveient purprises , e a cels les rendeit Quis aveient perdues; e al dreit se teneit .
Bien sout que pur justise murir li covendreit .
Mais poi après iço qu'il revint d'ultre mer , Ne volt pas longement en sun sié demurer Que il n'alast al rei de la terre parler .
Mais ainz i fist un moine en sun message aler , Richar , qui de Dovre out l'iglise a governer .
Le jovene rei aveit a Wincestre trové .
La erent del païs li barun asemblé , Deien , arcediachene , persones e abé , Par le conseil des treis qui esteient sevré De comune de gent , e Gefrei l'Espusé .
Sis eglises aveit el regne senz pastur .
Pur c'erent asemblé celes genz a cel jur , E li prince e li conte e des baruns pluisur , Pur eslire e sortir pastur a cele honur .
D'iluec durent passer ultre mer senz demur .
La durent les persones e eslire e doner , Par le conseil des quatre que m'oïstes nummer .
N'i voldrent arcevesque ne primat apeler , Ne pluisurs des evesques , que jo n'i voil celer , Ces qu'il sorent qui voldrent en lealté ester : N'i voldrent pas aveir l'evesque de Wincestre , Ne dan Bertelemeu l'evesque d'Execestre , Le gentil e le buen Rogier de Wirecestre , Ne l'evesque d'Ely , qui n'i out cure d'estre .
A tel sacre ne dut produem metre sa destre .
En nul liu ne deit estre evesques ordenez , Tant n'i avra evesques venuz ne asemblez , Senz conseil del primat; ço rove li Decrez : De treis evesques seit , se besuig surt , sacrez; Senz comant del primat ne deit estre alevez .
E s'um deit el pais nul evesque ordener , Hum i deit les evesques del reaume mander; E ceaus qu'um n'i purra aveir ne asembler , Lur message od lur letres i deivent faire aler , Saveir mun s'il voldrunt cel sacre graanter .
S'evesques u prestre est esliz e alevez , U diachenes , par prince , que il seit degradez; E se nul ad tenu seculers poestez , E par celes purchast divines dignitez , Ostez seit de comune e del tut deposez .
Jo ne vei clerc ne lai tenir lei ne decré; E cil qui pis le tienent , ço sunt li ordené .
Car pur ço que il criement perdre lur dignité , Se sunt del tut suzmis a laie poesté; Quel part que li venz turt , se plessent od l'oré .
Ne sunt pas fil Jesu , ainz sunt tuit forslignié .
N'erent uan , s'il poent , pur Deu crucifïé; Mult enviz perdereient ço qu'il unt enbracié .
Ne sunt pas né del ciel , n'i unt lur vis drecié : De terre sunt furmé , vers la terre enbrunchié .
Li evesque devreient tut le munt adrecier; Buen humme deivent estre , buen clerc , né de moillier .
Bon'ente en bon estoc deit bien fructifïer; En malvais estoc vei bon'ente mal fruchier : Qui malvais arbre aluche , malvais fruit deit mangier .
Diables ad les princes e les reis avoglez .
Cil qui ad malvais pere , malvais'est s'eritez; Cil qui ad fieble chief , sovent est flaelez; Quant li filz fait le pere , li ordres est muez : Li ciels est suz la terre , n'est un point estelez .
Quant li reis fait pastur , tel le deit esguarder Qui il puisse sun cors e s'aneme comander .
E quant de gré le fait tel qui tost volt verser , E fait pure esmeralde en plum encastuner , N'en voil altrui que lui jugement demander .
Um deit a saint'iglise doner si net pastur C'um li puisse sun chief suzmettre par honur .
Saint'iglise est espuse al soveraing Seignur; E s'um done a s'espuse malvais guverneür , A Deu e a s'espuse en fait um deshonur .
- A Wincestre est li mes l'arcevesque venuz .
Mais li uis de la chambre li fu mult defenduz; Car de clers e de lais fu dutez e cremuz , Qu'il n'aportast tels briés u n'eüst pas saluz E par quei alchuns d'els ne fust dunc suspenduz .
Li messagiers parla mult enseignïement , E dist qu'il n'aportout nul malveis mandement : Li primaz aime mult e le rei e sa gent .
Tant ad fait que il out le jovene rei present .
Parfunt li enclina e parla humblement : " Thomas li arcevesques , fait il , de Cantorbire , Legaz del sié de Rome , primaz de tut l'enpire , Salue rei Henri , qui d'Engleterre est sire .
Asez l'avez par altres , Sire reis , oï dire; Par mes lettres purquant le vus ai fait escrire , " E pur ço que jo voil que par mei le saciez : Que mei e vostre pere , qui ert vers mei iriez , Que Deus li pius nus ad par sa grace amaisiez , En concorde e en pais e en amur lïez .
Mais pluisurs en i ad qui en vei coreciez; " E me volent vers vus mesler e mal tenir E l'amur e la pais desfaire e envanir; Dient que jo vus voil la corune tolir .
Mais einsi m'aït Deus , qui tuit deivent servir , Si me doinst Deus la joie celestre partenir , " Cum jo pluisurs reaumes , od cel que vus avez , Vus voldreie aveir ja par ma char conquestez , Si que mis sancs i fust en partie wastez , Mais si que jo n'en fuisse de Deu achaisunez , Si m'aït a la fin la sainte Ternetez .
" E coment vus quereie ne mal ne deshonur , Qui jo tienc , e dei faire , pur rei e pur seignur E de tut le reaume e eir e successur , E qui j'aim sur tuz hummes , en fei e en amur , Senz mun seignur le rei , qui me mist en l'onur ?
" Mais de c'est en mun quer grant amerté asise , Que ne vus ai el chief la corune d'or mise , Sulunc la dignité de nostre mere iglise; E pur ç'ai par mes lettres vostre bunté requise Que puisse a vus parler d'el , d'iceste mesprise .
" Bien aveit cil Richarz sun message conté .
Mais ses conseilz aveit al jovene rei loé Qu'il n'at a l'arcevesque a cele feiz parlé; E danz Gefreiz Ridel li ad dit e juré Que li vielz reis l'en ad sun curage mustré : Il ne volt pas qu'il deie a cel humme parler , Qui le volt del reaume , s'il puet , deseriter , La corune del chief e tolir e oster .
Dunc fist a l'arcevesque dous chevaliers aler; Thomas de Turnebug en oï l'un nummer , E Jocelins i est de part le rei venuz : Tuz les recez le rei li aveit defenduz , Viles , burcs e chastaus; mar i sereit veüz .
Ja ert li arcevesques tresqu'a Lundres meüz .
Alout parler al rei .
A Suerc est descenduz .
" Coment , fait saint Thomas , avez me desfïé ?
- Nenal , fait Jocelins; mais ço vus ad mandé Li reis .
Car trop avez envers lui meserré , E leis e us volez oster de sun regné , La corune tolir al jovene coruné .
" Vus menez par sa terre les chevaliers armez , E clers d'estrange terre el païs amenez , E avez ses prelaz de lur mestier sevrez .
Or volt li reis Henris que vus les asolez .
De ço e d'autres choses granz torz fait li avez .
" Dunc respundi li ber , ne s'i volt pas plus taire : " N'est pas dreiz , fait lur il , ne nel vi ainc retraire , CoÇo que li plus halz fist plus bas peüst desfaire; Parkes ço que la pape fait , conferme e fait faire Nel puet plus bas de lui par dreit metre en repaire .
" Dunc li unt respundu a voiz li forssené : " Se vus ne faites ço que li reis a mandé , Il en avra tut dreit; mult iert chier comparé .
" ( Tut cest conseil aveient furni e aturné Li trei prelat qui erent de lur mestier sevré .
) Mult dulcement idunc lur respundi li ber : Se l'evesque de Lundres voleit a lui aler E cil de Salesbire , e voleient jurer Al dreit de saint'iglise e a la pais ester , Il en voldra grant fais sur li prendre e porter; E al conseil le rei s'il se volt apuier , E al conseil l'evesque de Wircestre , Rogier , E as autres evesques a qui deit conseillier , Al honur l'apostolie les voldra bel traitier E en humilité , e mult li erent chier .
Fait li dunc Jocelins : " Quant en ço vus tenez Que les prelaz le rei asoldre ne volez , Or vus defent li reis ses burcs e ses citez E viles e chastals , que mar i enterez .
Faire vostre mestier a Cantorbire alez !
- Quant ne puis , fait li sainz , par ma parole aler Paroses e eglises conseillier e guarder , Ne puis pas mun mestier faire ne celebrer .
" Par iteles paroles entendi bien li ber Qu'il deveit par martire hastivement finer .
Dunc comanda a Deu , qui des bons est saluz , Les Lundreis e la cit. Puis s'en est revenuz .
Maint miracle a fait Deus la u fu descenduz , D'avogles , de contraiz e de surz e de muz , De leprus cui revient e santez e vertuz .
Comandé s'est a Deu , e puis s'en returna .
Enz emmi le chemin , la u il mielz erra , Es viles e es burcs les enfanz conferma .
Del cheval descendi la u hum les porta; En nul liu de servir Deu grief ne li sembla .
Deu servi volentiers .
N'i estuet alumer Par tut la u s'estut as enfanz confermer; Les chapeles poum qu'i sunt faites , trover .
La fait Deus cius veer , surz oïr , muz parler , Leprus munder , les morz e revivre e aler .
Einsi s'en repaira saint Thomas a sun sié .
Tant cum vesqui , se tint puis en s'arceveschié .
La u il vit les povres , en a eü pitié; El servise Deu s'a jur e nuit traveillié .
Bien saveit sun martirie , si l'aveit denuncié .
Mais le jur de Noël , quant il out sermuné , De saint'iglise aveit Robert del Broc sevré , Qui l'autre jur devant li eut fait tel vilté Qu'il li eut sun sumier de la coue escurté , E altres qui aveient envers lui meserré .
De l'evesque de Lundres ra al pueple mustré , De cel de Salesbire , - Jocelin l'unt nomé , - De celui d'Evrewic , qui par s'auctorité Out sustrait a l'iglise de Sainte Terneté Des reis l'enunctiun e si grant dignité; E de Randulf del Broc , qui l'out forment grevé E out maint de ses hummes sovent enprisuné .
Dunc ad maudit tuz cels par qui out mal esté Del rei , e qui a tort li aveient meslé E qui le meslereient mais a sun avoé .
" De Jesu Crist " , fait il , " seient il tuit maldit !
" Dunc a geté aval , quant il out cel mot dit , Desur le pavement la candeille en defit Que lur memorie seit ostee de l'escrit , E il mis hors del regne u li bon sunt eslit .
- Rogier del Punt l'Evesque , quant vit e entendié Qu'en escumengement fu mis e en devié , Ne volt venir a dreit , ne n'a merci prïé .
Car mult out felun quer e gros e surquidié , E li diables out dedenz lui pris sun sié .
Mais li autre prelat e si dui conpaignun , Gileberz Foliot e Jocelins par nun , Voleient repairier a satisfactiun , Faire a lur arcevesque e dreiture e raisun .
Bien conurent entre els tute lur mesprisun .
Mais cil del Punt l'Evesque les ad fait meserrer , Contre Deu e raisun e drecier e aler; Compaignuns volt aveir al malice mesler .
" Cele veie , fait il , vus pri laissiez ester; Vostre religiuns ne vus face turner .
" Il vus porreit mult tost turner e deceveir .
Mais j'ai dis milie livres , en mun tresor , d'aveir : Ainz les despenderai tuz , ço saciez pur veir , Que jo ne face tut l'orguil Thomas chaeir .
Ne porra pas grant force encontre mei aveir .
" Or passerum la mer; irum al rei de la , Qui nus a maintenu encore tresqu'en cha , E nus e nostre cause contre lui maintendra; E s'en vus ne remaint , tresbien l'achevera .
Se vus le guerpissiez , savez que il fera ?
" E s'a sun enemi vus turnez e pernez , Ja n'avreiz mais s'amur , tant cum vivre porrez , Ne sa grace a nul jur ja ne recoverrez; E dirra que raisun fuiez e trespassez , E voz possessiuns , si dreit vus fait , perdrez .
" Que porrez vus puis faire ?
U irez mendïer ?
E s'al rei vus volez tenir e alïer , De quei vus porra plus Thomas contralïer ?
Mis vus ad en sentence qui ne vus puet lïer , Car a nule verté ne se puet apuier .
" Tant les ad enchantez qu'od sei les fist aler .
A la nef sunt venu e entrerent en mer .
Rogiers del Punt l'Evesque n'i pout sun quer celer .
" Thomas , Thomas , fait il , mar m'i faites passer !
A vostre chief ferai mal chevez aturner .
" Mais si tost cum il furent de la mer essawié , Le brief a l'apostolie unt al rei enveié Par quei lur mestier eurent e perdu e changié .
E quant li reis le vit , mult out le quer irié; Ses mains feri ensemble e se plainst senz faintié .
En sa chambre en entra d'ire desculurez; Dit qu'il ad malveis hommes nurri e alevez , En malveise gent est sis pains mis e guastez , A ses dolurs ne part nul de tuz ses privez !
Mult aveit tuz les suens par ses diz esfreez .
Funt il : " Que s'a li reis si fort a dementer ?
Se il veïst ses fiz u sa femme enterrer E trestute sa terre ardeir e enbraser , Ne deüst il tel duel ne faire ne mener .
S'il eüst rien oï , bien le deüst mustrer .
" E tut ço que l'um ot , ne deit um maintenir .
Tuz ses comandemenz sumes prez de furnir E chastals e citez brisier e asaillir E perilz de nos cors e des anemes suffrir .
A tort se plaint de nus , quant nel volt descovrir .
- Uns huem , fait lur li reis , qui a mun pain mangié , Qui a ma curt vint povres , e mult l'ai eshalcié , Pur mei ferir as denz ad sun talun drecié !
Trestut mun lignage ad e mun regne avillié : Li duels m'en vait al quer , nuls ne m'en a vengié !
" Lués en comença tute la curt a furmïer; Eaus meïsmes enpristrent forment a avillier E le saint arcevesque forment a manecier .
Par fei s'en comencierent pluisur a alïer Que la hunte le rei hasterunt del vengier .
Mais li trei conpaignun , quant il furent passé , Tut dreit a Bur alerent .
La unt le rei trové : Al pié li sunt chaü , merci li unt crïé , E devant lui se sunt mult griefment desmenté , E en plainte e en lermes unt grant duel demené .
Dunc ad li reis Henris mult changié sun semblant , E rova les evesques drecier en lur estant , E comanda a dire de quei funt duel si grant .
L'arcevesques Rogiers aveit parlé avant , Qui mult seut mal mesler e deriere e devant .
" Sire Reis , fait li il , bien devum doluser; E jel puis si cum si e dire e demustrer , Mais a ces altres dous ne puet nuls huem parler , Qu'en sentence nel facent e gesir e ester U Thomas les ad mis , puis qu'il vint d'ultre mer .
" Tuz cels ad mis Thomas en escumengement Qui a vostre fiz furent a sun corunement , E cels qui consentant en furent ensement .
- Dunc n'en sui jo pas fors , fait li reis erramment , Par les oilz dunt Deus vit , car jel voil e consent .
- Sire , fait l'arcevesques , quant vus estuet partir A la grevance od nus , mielz le poum suffrir .
Il fait de saint'iglise voz francs hummes eissir , En escumengement voz evesques gesir .
N'a ço ne se volt il encore pas tenir .
" Puis qu'il fu el païs venuz e repairiez , Par vostre terre vait de granz genz espeisiez : Chevaliers e serjanz , d'armes apareilliez , Maine , e crient qu'il ne seit autre feiz essilliez; Quiert aïdes par tut , qu'il seit plus esforciez .
" Nus ne nus plaignum pas , ne n'en sumes grevé , Que nostre aveir avum despendu et guasté , E en vostre servise travaillié e pené , Pur ço que vus avum servi en lealté , Mes que nus ne seum de vostre amur sevré , " Mais de ço qu'il nus ad a tel tort demenez , Comme malvaises genz huniz e defamez .
Se vus en faites el , n'en serez mais blasmez; Mais or atendez tant qu'il seit aseürez : Bien e tut choiement vengier vus en purrez .
" Le brief a l'apostolie fu avant aportez , Qui out ces treis prelaz de lur mestier sevrez; En oiance fu liz e de tuz escutez .
Dunc fu li mautalenz tutes parz enbrasez , Saint Thomas maneciez e forment vergundez .
Li jurs de Noël fu cel an par vendresdi .
Mais le jur de la veille , - ço fu par un juesdi , - S'asembla cil concilies e li Deu enemi , E aveient juree la mort al Deu ami .
Lui quiderent abatre , mais il s'en sunt huni .
Dunc jurerent sur sainz , e entre-afïé sunt , Qu'en tuz les lius del siecle u trover le purrunt , Par desuz le mentun la lengue lui trarunt , E les oilz de sun chief ansdous li creverunt; Ja mustier ne altel ne tens n'i guarderunt .
La chambre de Bur a estrange destinee; Mainte dure novele a sovent escultee : Rainilz i fu Harald par serement donee , L'ost d'Engleterre i fu del Bastart afïee , E la mort saint Thomas afïee e juree .
Tut li mielz de la curt se sunt entrafïé De faire e de furnir cele grant cruelté .
Mais en mun livre n'erent ne escrit ne nomé : Quant par amendement lur ad Deus pardoné , N'erent par mun escrit el siecle vergundé .
Tant furent espiré del felun susduiant Tut li mielz de la curt e tut li plus vaillant E tut li plus sené , e Engleis e Normant .
E sunt alé as porz , cha li un , la alquant : Diepe e Winchelesé , Barbeflué e Witsant .
Tuit volsissent passer , s'il peüssent , la mer , Pur guaitier tuz les porz d'Engleterre e guarder , Que nuls huem ne peüst en Engleterre aler Qui seüst l'arcevesque cel afaire mustrer , Par quei il s'en peüst fuïr ne desturner .
Puet cel estre , s'il fuissent a cel'hure passé , Il eüssent fait el qu'il n'unt puis demustré .
Mais a cele feiz n'orent bon vent ne bon oré , Ne Deus nes haï tant qu'en ço fuissent trové , Ne diables n'out pas en els tel poesté .
Mais cil quatre felun e li Deu enemi ( Pur lur malvaise vie furent de Deu haï ) : Hue de Morevile , Willaumes de Traci E Reinalz li fiz Urs e li quarz altresi , - Ço fu Richarz li Brez , - sunt de la curt parti .
Rogiers del Punt l'Evesque les aveit conveiez , E a faire le mal les ad mult enticiez : Par Thomas est li regnes trublez e empeiriez; S'il esteit mort , ço dit , tut sereit apaisiez .
De quanqu'il en ferunt prent sur sei les pechiez .
La cause e tuz les moz lur a dit e formez Qu'il unt puis l'arcevesque en sa chambre mustrez .
A chascun des quatre ad sessante marz donez .
La fu li justes sancs venduz e achatez : As Gïeus est Judas li coveitus alez .
Cil firent saint Thomas ocire e detrenchier Qui deüssent al bien le rei mielz conseillier E de la male veie turner e raveier .
E cels en deit hum plus blasmer e chalengier , E li reis les devreit de sei mult esluignier .
Nes deit pas apresmier , se il bien se repent .
Car lur conseil li fu a mult grant damnement , E mult en est blasmez de ço qu'a els s'entent .
E il l'unt conseillié tuzdis a sun talent : Conseil a volenté ne vait pas lealment .
Li dui des quatre sunt a Dovre mer passé , Dui a Wingelesé .
Ne furent desturbé Pur nef ne pur passage , pur vent ne pur oré; Tut lur est avenu selunc lur volenté .
A Saltewode sunt venu e asemblé .
E dan Randulf del Broc fu encontre els alez .
Al chastel les aveit conduiz e ostelez .
Les cirges fist estaindre c'um i out alumez : Lur conseilz tute nuit unt tenuz e menez; Cil qui i peut entrer fu del conseil privez .
Al jur furent d'entur li chevalier mandé , Qu'après venissent d'armes bien prest e aturné , De la besuigne faire le rei tut apresté .
E dan Randulf del Broc l'aveit ainz comandé , E encontre cels furent par ban tut asemblé .
Venu sunt al quint jur de la Nativité A Cantorbire cil , quant gent orent digné , En l'endemain que furent Innocent decolé , Que Herodes ocist par sa grant cruelté; Car es enfanz quida murdrir la Deïté .
D'entur furent somuns serjant e chevalier Pur la hunte le rei d'Engleterre vengier : S'um volsist l'arcevesque desturner ne mucier , Que l'iglise volsissent l'endemain asegier E de fu enbraser e tute trebuchier .
Li provoz fist par ban par la cité huchier , Que que il veïssent u oïssent nuncier , Nuls , ne petiz ne granz , ne s'en osast drecier; Si cum chascuns aveit sei e sun aveir chier , A la besuigne fuissent le rei tut prest d'aidier .
En la curt l'arcevesque vindrent li enragié , Tut dreit devant la sale sunt descendu a pié .
L'arcevesques aveit a cel'ure mangié; En sa chambre seeit od sun privé clergié .
Nis li sergant s'esteient des tables ja drecié .
Li quatre sulement sunt en la sale entré E uns archiers Randulf , qu'il unt od els mené .
Mais le seneschal unt devant els encontré , E il vint encontre els tresqu'al pié del degré .
Il a els , e il lui , baisié e salué .
Li seneschals esteit de la contree nez , Bels chevaliers e granz , riches e bien feffez .
Al mangier out servi e puis s'esteit dignez , Puis esteit en la chambre a l'arcevesque alez : " Sire , fait il , un poi , se vus plaist , m'entendez .
" Par vostre conseil voil , Sire , fait il , aler A la curt nostre rei e iluec sujurner .
Car del rei ne des suens n'estes mie bien cler : Pur ço n'os mie bien entur vus demurer , Que li reis ne m'en hace e voille achaisuner .
- Vuillames , fait li il , buen congié en avez .
Ne vus voil retenir , quant aler i volez .
" Dunc s'en esteit partiz , e vint sur les degrez , E les quatre reals i aveit encontrez .
Par lur comandement est en la chambre entrez .
" Sire , fait il , laenz sunt quatre bacheler Des chevaliers le rei .
" Mais nes volt pas numer " De part le rei Henri volent a vus parler .
" L'arcevesques respunt : " Faites les enz entrer .
" Erramment les ala Willaumes amener .
A un conseil se sunt tuit li quatre apuié .
Devant saint Thomas sunt asis dreit a sun pié , E li archiers s'asist deriere els el planchié .
Mais n'unt pas saint Thomas salué n'araisnié , Ne l'arcevesques els , ki as clers ad plaidié .
Jo ne sai se li bers le fist a escïent , Qu'il nes volt saluer a l'entrer erramment , Quant ne voldrent parler , qu'entendist lur talent , U pur ço qu'il parla si ententivement De sun conseil as moines e as clers ensement .
Sur sun cute a un moine li sainz huem s'apuia .
En sun seant s'asist; les baruns avisa; Mais mult pitusement tuz quatre reguarda , E , si cum alquant dient , sul Willaume i numa , E lui sul par sun nun des quatre salua .
Dunc se sunt enbrunchié li quatre forsené , N'acuillent ses saluz ne ne l'unt salué .
Cil qui les conduiseit haï lur salveté .
E chascuns d'els aveit , l'un l'altre , reguardé .
Dunc s'esmerveilla mult li bers qu'il n'unt parlé .
Itels i ad qui dient que Reinals li ad dit , Quant tuit li trei se turent , faintement : " Deus t'aït !
" Dunc devint li sainz hom plus vermeilz , quant ço vit , Que nen est escarlate que l'um d'autres eslit; Car bien sout qu'il out dit cel mot par mal affit .
" Li reis , fist dunc Reinalz auches irïement , T'a mandé d'ultre mer par nus veraiement Paroles .
Di , ses viuz oïr priveement U tu les viuz oïr oiant tute ta gent ?
" Li bers lur respundi : " Tut a vostre talent .
- Mais al vostre , funt il .
- Mais as voz " , fait li ber .
Dunc en unt comencié entr'els a estriver .
Dunc ad fait sainz Thomas en la grant chambre entrer Tuz les suens , fors celui qui fu as uis guarder , Tant qu'il ad entendu dunt voleient parler .
Mais dunc fist sainz Thomas : " Lai me cel uis ester : Les paroles que j'oi ne deit um pas celer; Mais fai me tost chaenz tuz mes clers rapeler De mun privé conseil; nes en voil pas sevrer .
" Dunc sunt enz revenu; mais nes sai tuz numer .
S'il ne fuissent ariere isi tost revenu , Se li felun eüssent arme u cultel eü , Entr'eaus l'eüssent mort; car puis l'unt coneü .
Nis pur poi qu'il ne l'orent ocis e abatu Del bastun de la cruiz .
Mais Deus l'ad destolu .
" Li reis , fait dunc Reinalz , t'a d'ultre mer mandé Qu'il out pais fait vers tei , e quite t'out clammé , Tu vers lui ensement; mais ne l'as bien guardé .
Car n'as pas sagement en sun reaume entré , Mais od vassals armez par ses chastaus passé .
" E ses hummes , qui furent a sun fiz coruner , E un suen arcevesque , qui dut a li aler , E dous de ses evesques , a cui deveit parler , As escummunïez e fait de Deu sevrer .
Les custumes del regne vols abatre et oster , " E al jovene rei vols sa corune tolir .
Or volt saveir li reis se tu t'en volz venir En sa curt devant li faire dreit e suffrir .
- J'ai fait , fait il , al rei quanque li dui furnir; Que riens en seit ariere , ne m'en puet sovenir .
" N'al rei , fait il , ne voil sa corune abaissier; Treis l'en aidereie ainz par dreit a purchacier .
E en sa terre entrai par sun congié plenier; Ne de rien ne m'en deit mis sires chalengier , Se m'i unt conveié mi humme e mi terrier .
" E de lui estre a dreit sui jo tuz aprestez , A sa curt e par tut , se sui rien meserrez .
Mais il m'ad defendu ses burs e ses citez E viles e chastaus; mar i serrai trovez .
Saint'iglise ad li reis ses dreiz quites clamez !
" N'est pas de mei la surse de la suspensiun , Mais d'Alissandre pape , e pur l'enunctiun Del jovene rei ( qui Deus duinst sa beneïçun !
) , Pur ço que il le firent a tort e senz raisun , E n'en voldrent venir a satisfactiun .
- Mais par vostre purchaz , Reinalz li respundié , Sunt li prelat le rei tut trei escumengié .
E pur ço volt li reis qu'il seient deslïé , Que vus les asolez , que rien n'i ait targié , Si cum il sunt par vus suspendu e lacié .
- Ne defent pas , fait il , ne seit par mun purchaz; Mais de mei n'i avrunt aïde ne solaz .
Mais a nostre apostolie voisent tuit trei viaz , Car par vive raisun sunt chaü en ses laz .
Sis obedïenz sui , sun comandement faz .
" Funt li fil al Sathan : " Belement manaciez !
Vus serez mielz guardez que vus ne solïez; Ne vus en fuirez pas , cum ainceis faisïez .
" Ne s'en est sainz Thomas esfreez n'esmaiez : " N'en serai par nul humme , fait il , ja mais chaciez .
" Ja mais n'iere pur humme fors del païs getez .
- Coment ?
funt li il dunc; pur le rei n'en istrez ?
- Nun , fait il; de la mer n'iere ja mais trovez .
N'en istrai pur nul humme; ici me troverez .
" En ire les aveit cil moz mult enflambez .
" Ne me devriez , fait il , tel message aporter; E mis sires li reis est tant leals e ber Qu'il ne me volsist pas teus paroles mander , Ne il nes voldra pas guarantir ne tenser .
- Si fera funt il dunc; bien les osum mustrer .
- Mult me plaig de ses hummes , sainz Thomas respundié , Qui noz iglises tienent a force e a pechié , Mes hummes unt batuz , mun somier escurcié , Mes tuneaus e mun vin tolu e esforcié , Que mis sires li reis m'i out acharïé .
" Fait Reinalz : " Se li humme al seignur del regné Orent de rien vers vus mespris e meserré , E pur quei ne l'eüstes primes al rei mustré , Qui l'eüst al conseil des baruns amendé ?
" Dunc respundi li sainz , si ad le chief levé : " Se mei en estoveit testemonies vochier , Reinald , ja fus tu la , e dui cent chevalier , U li reis m'otreia que deüsse vengier Les torz de saint'iglise .
Jes ferai adrescier , E mei le covient faire : ç'apent a mun mestier .
" Dunc devindrent rovent cume feus embrasez : " Coment ?
funt li il dunc; a vus abandunez Li reis tuz cels par qui ses filz fu corunez ?
E quanqu'il en unt fait , par li fu , ço savez .
A traïtur , funt il , nus oiant le tenez .
" Adès li avez fait e faites deshonur .
- Nel faz , fait sainz Thomas; nel tieng pur traïtur , Ne sa hunte ne quier , ainz voil sa grant honur .
Mais la justise a faire m'otriad d'els al jur Que Deus entre nus dous mist concorde e amur .
" Car jo me plains a lui de cels nomeement , E il me graanta , - si l'oïrent dui cent , - Que jo presisse d'els mun dreit plenierement .
De mei ne de mes clers ne s'entremet naent : J'en ferai la justise , tel cum a mei apent .
" Ne puis pas curre a curt a chascune mesprise , Ainz ferai cume prestre la divine justise De cels qui mesprendrunt vers sainte mere iglise .
- Ci ad , funt il , manaces !
La vengance en ert prise , Se vus n'asoilez ceaus sur qui sentence est mise .
- Se vus estes , fait il , de part le rei venu , Ne serez par manaces plus duté ne cremu .
Ici poëz ferir , en cest col tut a nu; D'un cultel de maalle ne vus ert defendu .
" Mist sa main a sun col .
E cil s'en sunt eissu .
" El i ad que manaces !
" funt il mult haltement .
E le saint arcevesque desfient bassement , E comandent a tuz par ban communement , De part le rei , que tuit s'en issent erramment : Car chier le compera , se nuls plus i atent .
E comandent as moines qu'il unt laienz trovez , De part le rei , qu'il fust e tenuz e guardez : Car se il s'en fuieit , il lur ert demandez; Rendre lur estovra .
Dunc s'est li sainz levez .
Lur defiemenz ad entenduz e notez .
Tresqu'a l'uis de la chambre les chevaliers siwi , Quant l'orent desfïé , car tresbien l'entendi; E cria après els : " Huge , qu'as tu dit ?
Di !
" Ne li distrent un mot .
A tant s'en sunt parti .
Mais sun voil l'i eüssent e ocis e murdri .
Sainz Thomas returna , si s'asist sur sun lit; Devint tels cum s'il fust trestuz en esperit .
Johans de Salesbire li aveit dunches dit : " Sire , tuzjurs avez nostre conseil desdit , Fors ço qu'avez tuzdis en vostre quer eslit .
- Que volez que jo face , dan Johan ?
fait li ber .
- Vostre conseil , fait il , deüssiez apeler , Quant li chevalier vindrent chaienz a vus parler .
Fors achaisun ne quierent de vus a mort livrer .
Mais de vostre corine ne vus puet nuls geter .
" Fait li dunc sainz Thomas : " Tuz nus estuet murir; Ne pur mort de justise ne me verrez flechir .
E pur l'amur de Deu voil la mort sustenir; Ne il ne sunt pas mielz apresté del ferir Que mis curages est del martire suffrir .
" Fait li maistre Johans : " Ne sumes apresté Que voillum mes encore estre a la mort livré; Car en pechié gisum e en chaitivité , N'un sul ne vei , fors vus , qui muire de sun gré .
- Or seit , fait sainz Thomas , a la Deu volenté .
" Endementres s'armerent la fors li chevalier , E osterent les cotes , ceinstrent les branz d'acier; Car tut vindrent armé , chascuns sur sun destrier .
Tost furent apresté de grant mal comencier .
Asez fu qui l'ala l'arcevesque nuncier .
" Sire , funt li li moine , alez en cel mustier .
Il chantent ore vespres; nes deüssiez laissier .
Cil chevalier vus volent e prendre e detrenchier .
- Ne me verrez pur ço , fait il , rien esmaier .
Ci atendrai tut ço que Deus m'i volt jugier .
" Quant se furent armé li quatre bacheler , Vunt as uis de la sale; mais n'i porent entrer , Car um les out ainz fait après els bien barrer .
Dunc comencent as uis durement a buter , Car il voleient prendre le saint e decolper .
Quant ne porent les uis par force depecier , Roberz del Broc , qui sout le mal mult enginnier : " Or me siwez , fait il , seignur franc chevalier; Jo vus metrai laienz par un altre sentier .
" Par devers la quisine sunt entré el vergier .
A l'uis de la chambre out un oriol fermé , Dreit devers le chardin , qu'i out maint jor esté .
Pur refaire erent dunc abatu li degré , E li carpentier erent a lur disner alé .
A cel oriol sunt li chevalier turné .
Par iloec est es chambres Roberz del Broc entrez; A eschieles i ad les chevaliers muntez .
Les ustilz as ovriers qui firent les degrez , Besague e cuignies , en unt od els portez Pur depecier les uis , ses trovassent fermez .
Quant la gent saint Thomas les oïrent venir , Cume berbiz pur lous s'en pristrent a fuïr , Si cume li apostle , quant il virent saisir La maisnie Pilate Jesu , qui pur murir Esteit venuz el mund , pur s'iglise establir .
N'i remest uns tuz suls de trestuz ses serganz , Fors un poi de ses clers , dunt i out mult vaillanz , E maistre Eduvarz Grim , e moines ne sai quanz , Qui pristrent saint Thomas , qui encor ert seanz E atendeit iluec mort e fin de ses anz .
Car puis qu'il repaira d'essil d'ultre la mer , Dist il , oiant plusurs qui l'ai oï cunter , Qu'il murreit en cel an , bien le volt afermer .
Or n'i out mais de l'an que dous jurs a passer : Li tierz ert pres alez , u il deveit finer .
Nis le jur de Noël li oï um gehir , Oiant pluisurs qu'i erent pur sun sermun oïr : " Ci sui venuz , fait il , entre vus mort suffrir .
" Or ert venuz li jurs quel covint acumplir .
E sa vie e sa mort l'unt fait mult halt martir .
Nis idunc a la fin de sun sermonement Ad dit un de ses clers en prophetizement , Alissandre de Wales , oiant mult de la gent : " Chaienz ad un martir , saint Alfe , veirement; Un altre en i avrez , se Deu plaist , a present .
" Pur ç'atendi iluec e ne volt pas fuïr , Car il ert a seür e tuz prez de murir .
Quida qu'um ne l'osast el mustier asaillir : Pur ç'atendi iluec , ne volt la mort guenchir .
Mais Deus le voleit faire en plus bel liu chaïr .
Idunc l'en comencierent al mustier a mener , Mais proef par vive force lur en estut porter; Les uns veïssiez traire e les altres buter .
Mais parmi l'entier mur lur estoveit aler , U par les uis fermez , s'il volsissent passer .
As altres chambres out une chambre ajustee Par unt la veie esteit al cloistre plus privee; Mais a cele ure esteit a un grant loc fermee .
Mult par fu esbaïe la gent chaperunee , Quant il virent lur veie tutes parz estupee .
A l'uis de la chambre est uns des moines venuz .
Le loc prist a dous mains; la a Deus fait vertuz : Quant le loc volt estuerdre , es poinz li est chaüz , Cum se il fust aers a un petit de gluz .
L'uis ad overt li moines , puis les ad esmeüz .
Dunc l'en unt al mustier , u voille u nun , mené , Ensement cum la mort atendist de sun gré .
Li un i unt saché e li altre buté , Tant qu'il sunt le grant pas dedenz l'encloistre entré .
Mais il se sunt dous feiz enz el cloistre aresté .
Car si tost cum li sainz peut la terre atuchier E il peut a la terre ses dous piez afichier , Tuz les empainst de sei , comença a plaidier : " Que me volez , fait il , detraire e desachier ?
Laissiez mei !
" Dunc l'unt pris e porté al mustier .
Quant l'orent al mustier li moine einsi porté , Dunc sunt li chevalier dedenz l'encloistre entré , Les espees es poinz e des haubercs armé , E uns Hue Mauclerc ( einsi l'a um numé; Clers ert Robert del Broc , mult plains d'iniquité ) .
Avant vindrent li quatre pur le mal comencier , Mais de loinz les siwirent quatre altre chevalier .
Cil Hue alad od els e entra el mustier .
Cil n'i entrerent pas , car li fil l'aversier Encontrez les aveient el cloistre al repairier .
Contre els unt les uis clos des moines li alquant .
" Ovrez , fait sainz Thomas , quis ala atendant; Par sainte obedïence , fait il , le vus comant .
Lur voil lur laissiez faire , ciu sunt e nun savant .
Tant cum tendrez les uis , n'irai un pas avant .
" Nuls hum ne deit chastel ne fermeté ne tur Faire de la maisun Deu , le verai seignur .
Mais nus clerc , qui en sumes ministre e servitur , En devrium adès estre defendeür , Faire del cors escu contre le malfaitur .
" Les uis ad il meesmes overt e desbarez , Buta le pueple ariere , qui i ert asemblez Pur veer l'aventure .
Fait lur il : " Que cremez ?
" Funt li il : " Veez ci les chevaliers armez .
- J'irai , fait il , a els .
" Funt li il : " Nel ferez .
" Tresque sur les degrez del Nort l'unt fait aler; A guarant as cors sainz le voleient mener .
" Seignur , fait il as moines , car me laissiez ester .
Vus n'avez ci que faire; Deu en laissiez penser .
Alez la sus el quer a voz vespres chanter .
" La maisnie al Satan est el mustier venue .
En sa destre main tint chascuns s'espee nue , En l'autre les cuignies , e li quarz besague .
Un pilier ot iluec , - la volte ad sustenue , - Qui del saint arcevesque lur toli la veüe .
D'une part del pilier en sunt li trei alé , Le traïtur le rei unt quis e demandé; Reinalz de l'altre part , un moine ad encontré; Demanda l'arcevesque .
Dunc ad li sainz parlé : " Reinalz , se tu me quiers , fait il , ci m'as trové .
" Le nun de traïtur sainz Thomas n'entendi , Mais al nun d'arcevesque restut e atendi , E encontre Reinalt del degré descendi .
" Reinalz , se tu me quiers , trové , fait il , m'as ci .
" Par l'acor del mantel l'aveit Reinalz saisi .
" Reinalz , tanz bienz t'ai fait , fait li buens ordenez; E que quiers tu sur mei en saint'iglise armez ?
" Fait Reinalz li fiz Urs : " Certes , vus le savrez .
" Sachié l'aveit a sei , que tuz fu remuez : " Traïtres le rei estes , fait il; ça en vendrez !
" Car fors del saint mustier traïnier le quida .
Bien crei que sainz Thomas a cele feiz s'ira De ço que cil Reinalz le detraist e buta; Si ad enpaint Reinalt qu'ariere rehusa , E l'acor del mantel hors des mains li sacha .
" Fui , malveis hum , d'ici !
fait li sainz corunez .
Jo ne sui pas traïtres , n'en dei estre retez .
- Fuiez !
fait li Reinalz , quant se fu purpensez .
- Nel ferai , fait li sainz .
Ici me troverez , E voz granz felonies ici acumplirez .
" Devers l'ele del Nort s'en est li bers alez , E a un pilier s'est tenuz e acostez .
( Entre dous alteus est cil piliers maiserez; A la mere Deu est cil de desuz sacrez , El nun saint Beneeit est li altre ordenez .
) La l'unt trait e mené li ministre enragié .
" Asolez , funt il , cels qui sunt escumengié , E cels qui sunt par vus suspendu e lacié .
- N'en ferai , fait il , plus que je n'ai comencié .
" A oscire l'unt dunc ensemble manecié .
Fait il : " De voz manaces ne sui espoentez; Del martire suffrir sui del tut aprestez .
Mais les miens en laissiez aler , nes adesez , E faites de mei sul ço que faire en devez .
" N'ad les suens li bons pastre a la mort oblïez .
Einsi avint de Deu , quant il ala orer Desur Munt Olivete la nuit a l'avesprer , E cil li comencierent quil quistrent , a crïer : " U est li Nazareus ?
- Ci me poëz trover , Fist lur Deus; mais les miens en laissiez tuz aler .
" Dunc l'unt saisi as puinz li fil a l'aversier , Sil comencent forment a traire e a sachier , E sur le col Willaume le voldrent enchargier; Car la hors le voleient u oscire u lïer .
Mais del pilier nel porent oster ne esluignier .
Car sainz Thomas s'esteit apuiez al piler Qui suffri mort en cruiz pur s'iglise estorer; Ne l'en poeit nuls huem esluignier ne oster .
Mais ore en coveneit un sul a mort livrer , Al piler del mustier , pur le pueple salver .
Car cil qui mielz deüssent saint'iglise tenser , La voldrent , e ses menbres , del tut agraventer , Le piler e le chief qu'il sustint , aterrer .
Icel sanc de pechié covint par sanc laver , Pur relever le chief , le chief del chief doner .
Mais Deus ne voleit pas qu'il fust traitiez vilment; E sil fist pur prover cele malveise gent , S'osassent el mustier errer si cruelment .
Car il n'a si felun entresqu'en Orïent Qui en oie parler , qu'il ne s'en espoent .
E maistre Eduvard Grim l'aveit forment saisi , Enbracié par desus , quant l'orent envaï .
Contre els tuz le retint , de rien ne s'esbahi , Ne pur les chevaliers ne l'aveit pas guerpi .
Clerc e moine e sergant s'en erent tuit fuï .
Maistre Eduvard le tint , que qu'il l'unt desachié .
" Que volez , fait il , faire ?
Estes vus enragié ?
Esguardez u vus estes e quel sunt li feirié .
Main sur vostre arcevesque metez a grant pechié !
" Mais pur feirié ne l'unt , ne pur mustier , laissié .
Or veit bien sainz Thomas sun martire en present .
Ses mains juint a sun vis , a Damnedeu se rent .
Al martyr saint Denis , qui dulce France apent , E as sainz de l'iglise se comande erramment , La cause saint'iglise e la sue ensement .
Vuillaumes vint avant , n'i volt Deu aürer .
Pur estre plus legiers n'i volt hauberc porter .
Le traïtur lu rei comence a demander .
Quant ne porent le saint hors del mustier geter , Enz el chief de l'espee grant colp li vait duner , Si que de la corune le cupel en porta E la hure abati e granment entama .
Sur l'espaule senestre l'espee li cula , Le mantel e les dras tresqu'al quir encisa , E le braz Eduvard pres tut en dous colpa .
Dunc l'aveit a cel colp maistre Eduvarz guerpi .
" Ferez , ferez !
" fait il; mais idunc le feri Danz Reinalz li fiz Urs , mais pas ne l'abati .
Idunc le referi Willaumes de Traci , Que tut l'escervelad , e sainz Thomas chaï ( A Saltewode sunt li felun returné .
De lur grant felunie se sunt la nuit vanté; Vuillaumes de Traci a dit e afermé Johan de Salesbire aveit le braz colpé : Par ço savum qu'il eut maistre Eduvard nafré .
) Pur ço qu'iert desarmez , tut premiers le siwi , E bien fu coneüz e al vis e al cri .
Une cote vert out e mantel miparti .
Quant il vit que Reinalz li fiz Urs resorti , Dous feiz , si cum j'ai dit , le saint el chief feri .
Mais quant Richarz li Brez le vit si abatu E sur le pavement gesir tut estendu , Un poi en bescoz l'ad des autres colps feru , Qu'a la pierre ad brisié en dous sun brant molu .
Al Martire en baise un la piece tut a nu .
Que que li felun l'unt feru e detrenchié E del ferir se sunt durement esforcié , N'aveit brait ne groni ne crïé ne huchié , Ne pié ne main n'aveit a sei trait ne sachié; Car a Deu out del tut sun corage apuié .
E si cum en Calvaire unt Deu crucifïé Gïeu , qui si fil erent , e pur l'umain pechié , La u li forfait erent par justise adrecié , Unt pur les clers cestui si fil martirizié La u li mesfait sunt osté e esneié .
Hue de Morevile esteit ultre curuz; Chaçout le pueple ariere qui esteit survenuz , Cremi que l'arcevesques ne lur fust dunc toluz .
Puet cel estre qu'il s'est en sei reconeüz , E de la felunie s'est einsi defenduz .
Quant en Jersalem fu ocis li fiz Rachel , Li chevalier Herode , la lignie Ysmael , Ne li sevrerent pas del chief tut le cupel , Mais al carnail del frunt retint e a la pel , Que tut a descovert veïssiez le cervel .
E cil Hue Malclerc , qui après els entra , Sur le col saint Thomas mist sun pié e ficha; Le cervel od l'espee hors del chief li geta Desur le pavement , e a cels s'escria : " Alum nus en , fait il; ja mais ne resurdra !
" Qui dunc veïst le sanc od le cervel chaïr E sur le pavement l'un od l'autre gesir , De roses e de lilies li peüst sovenir : Car dunc veïst le sanc el blanc cervel rovir , Le cervel ensement el vermeil sanc blanchir .
Idunc s'en sunt parti li serf d'iniquité .
Parmi l'encloistre ariere s'en erent returné , Les espees es poinz , e unt " Reaus !
" crïé .
Ainz erent chevalier , or sunt vil e hué; Riche erent ainz , or sunt chaü en dolenté .
, Caitif , maleüré , que est ço qu'avez fait ?
De Deu ne de mustier ne tenistes ainc plait .
Tant cum li siecles dure , iert a voz eirs retrait .
Cil dort qui pur les bestes les beaus hummes desfait , Deus est la sus el ciel , e li regnes mesvait .
Pur l'iglise del Nort , e en l'ele del Nort , E vers le Nort turnez , suffri sainz Thomas mort .
Pur sa mort l'ad Deus fait e si halt e si fort : Tuit cristïen li quierent e salu e confort , Les perillez en mer mainë il a dreit port .
Dementieres que firent li fil a l'aversier Cele grant heresie dedenz le saint mustier , Remist Roberz del Broc es chambres pur burgier , E pluisur altre od lui as cofres depescier : Pristrent dras e veissele e argent e or mier; Pristrent sun bon cultel , qui valeit une cit , E un anel u out un safir mult eslit ( Nel dunast pur aveir; ainc huem meillur ne vit ) , E un mult riche drap d'un grant purpre samit .
Pris i furent si livre e trestuit si escrit , E le chalice d'or u li sainz out chanté ( Pluisurs feiz sur le deis l'unt brisié e quassé ) , E vestemenz e dras e quanqu'il unt trové , Cuilliers , cupes , hanas d'argent , d'or esmeré , E bien seissante livres d'argent tut muneé; E tuz ses beaubelez , qu'il aveit fait guarder E qu'il ne voleit pas a tutes genz mustrer , Altres choses asez , que jo ne sai numer Ne que nuls de ses hummes ne me sout acunter , Chartres e privileges : tut en firent porter .
Les chambres saint Thomas e les maisuns roberent; N'il voldrent rien laissier , un e el en porterent .
Les chevals saint Thomas tuz ensemble en menerent; Ses hummes e ses clers , la u il les troverent , Pristrent od lur aveir , e sis enprisunerent .
Einsi grant cruelté ne fu faite unches mes , La u justise eüst ne en terre de pes , Parkes la u li reis n'en fait nului relès .
Car en tut le mund n'a , ne de luinz ne de pres , Nul plus grief justisier qu'il est .
Mais jo m'en tes .
Nis pur les bestes mues fait il mult grief justise , Les beaus hummes desfaire , metre maint a juïse .
Mais Deus , qui les mesfaiz , quant il bien volt , justise Ne voleit pas suffrir que vengance en fust prise Del saint martyr qui fu ocis en sainte iglise .
Einsi fu sainte iglise hunie e violee .
Ne matines ne vespres , messe n'i fu chantee , Ne Deus n'i fu serviz , ne chandeille alumee .
Li uis furent fermé , al pueple fu veee; Tut l'an fu sainte iglise einsi enprisunee .
Fors sulement dis jurs en failli de l'anee : Quint jur après Noël fu en prison getee , Quint jur devant Noël refu reconfermee; E del pueple e des jurs fu la disme salvee , E des clers e del rei la bataille finee .
Car li bons corunez pur sa gent corunee Sa corune en dona as armez desarmee .
Mult fu espiritaus de sa part la medlee , Quant fist de sa corune escu contre l'espee .
Ainc ne lur volt guenchir pur colp ne pur colee .
Mais se il volsist creire la gent chaperunee , Mult peüst aveir bien sa mort dunc eschiwee; Car en cele iglise ad mult mainte desturnee .
De sun gré suffri mort en la maisun sacree; Grant honur l'en ad Deus en cest siecle dunee .
Ainc mais si pute ovraigne ne fu el siecle ovree , Ne qui a si grant bien seit al siecle aturnee .
Mais encore ert mult chier al siecle conperee; U tost u tart en ert l'ire Deu embrasee .
Car la vengance en est a sul Deu graantee .
Mais la vengance Deu n'est pas einsi hastee , Qui somunt que la culpe seit encor amendee .
Deus ne volt ne desire que l'aneme seit dampnee .
Ne la semaine n'est encore pas entree U la felunie ert e vengie e trovee .
Mais de primes en est Normendie fulee , Car la mort al saint humme i fu ainz purparlee , E cil en est guardains de qui la cause est nee .
E par l'uis dunt quida clore cele baee Est la veie desclose e l'ire Deu mustree .
Mais Deus ad , bien le sai , cel'ire desturnee Qu'il aveit al realme e al pueple aprestee .
Car li reis Henris ad del tut culpe clamee , La mesprisun par tut endreit sei amendee E tute sa franchise saint'iglise dunee .
- Qui dunc veïst ses clers e ses humes fuïr E nevelz e parenz e mucier e tapir E changier lur buens dras e les malvais vestir , De pitié l'en peüst tute la char fremir; Car n'en i out un sul qui ne quidast murir .
Idunc s'en sunt turné li fil a l'aversier , Lié e balt e joius de lur grant enconbrier .
Puissance lur doinst Deus del mesfait adrescier !
Mais ja mais ne serunt nullui amé ne chier , Fors sul a cels qui sunt del mesfait parçonier .
Tost furent esfremi e viel e juvencel , La novele espandue del saint martyr novel , Qui giseit el mustier ocis sur le quarrel .
Li moine en recoillirent le sanc e le cervel , E a sun chief le mistrent , en poz , hors del tunbel .
Devant le grant autel fu li cors sainz portez , E de moines e d'altres fu tute nuit guardez .
Receüz fu li sancs qui en est degutez .
En l'endemain en est a Cantorbire alez Uns niés Randulf del Broc; Roberz ert apelez .
Ussier le rei esteit , e fu bien coneüz .
Ne li furent les portes ne nul des uis tenuz , Car pur le rei esteit e dutez e cremuz .
Des chevals saint Thomas a pris dous des plus druz; Quant a ses clers esteient , bien les lur ad toluz .
Car li clerc saint Thomas , od tute s'altre gent , Esteient chiés les moines fuï a salvement , Od chevals e od el .
Ne lur valut neent : Brokeis perneient tut , par tut , a lur talent , E ses clers e ses homes , e tindrent fermement .
Fait Robert : " La terre est voide del traïtur Qui voleit la corune tolir a sun seignur .
Traitez deüst bien estre a mult grant desonur , Getez en un putel u en greinur puur .
" De Deu n'aveit cil guaires a cel'ure poür .
" Grant almosne est , fait il , que li fels est ocis; Ne fu ainc si buens faiz a faire mais enpris .
Se sainz Pieres eüst vers le rei si mespris , E j'i fuisse venuz , par le cors saint Denis , Mun brant nu li eüsse tresqu'el cervel asis .
" Dunc comanda as moines qu'il presissent le cors E sil muchasent si nel veïst neirs ne sors; U vilment le fereit traire a chevals la fors U depecier par pieces , - ja n'en sereit estors , - Geter en un putel e as chiens e as pors .
Pur ces noveles furent mult li moine esmaié E pur ço l'unt es crutes enterré e mucié .
Mais primes unt les dras e le cors tut cergié .
Mais ne l'unt pas trové farsi ne encraissié , Mais de saintisme habit e vestu e chargié .
Desus les altres dras out d'isenbrun mantel , Blanche pene d'aigneaus , senz urle , e neir tasel E desuz , un surpliz blanc , delïé e bel , Desuz , une pelice blanche de pels d'aignel .
N'out vestu vair ne gris ne samit ne cendel .
Cist forainz habiz fu de chanoine riulé .
Dous pliçuns out desuz , qui furent curt e lé; Andui furent d'aignels e fait e aturné .
Trenchié furent de lui a culteaus e osté .
( Puis les vi , e bien soi qui il furent doné .
) Le cors e le ventrail durement freit aveit , E de sun mal del flanc achaisenus esteit; E pur ço tut adès chaudement se vesteit , Qu'il n'enchaïst en mal par achaisun de freit , E que tost rechaufast , quant batre se faiseit .
La cule e l'estamine out desuz cel li ber , Mais de pans e de mances les out fait escurter , Car ne voleit al siecle sa vie demustrer .
Quant li moine le virent , comencent a crïer : " Veez ci le bon moine !
Ci le poëz trover !
" Après aveit la haire pres de la char vestue , Einsi apareillie que ne fust pas veüe; E les braies de haire plus pres de la char nue , Blanches braies desus , de teile chier vendue : Car ne volt que sa vie fust al mund coneüe .
Mais si esteit coverte cele robe chevrine , E desus e desuz , de menue vermine , Qu'a granz torches i ert par tut , e a traïne; E sa char guerreout , ke merveille esteit fine Que il poeit suffrir einsi grant discipline .
Car mult plus grief martyre suffri , tant cum fu vis , Que ne fist el mustier , la u il fu ocis : Car erramment transi e en joie fu mis; Mais cele grant vermine dunt il esteit purpris , Le quivra plusurs anz , e les nuiz e les dis .
De lui furent li moine e mult dolent e lié : De ço furent dolent quel virent detrenchié , Mais de sa vie furent , quant la sorent , haitié .
Mais s'eüssent sun cors tut nu a nu cergié , Des curgies l'eüssent trové tut depescié; Car en cel jur meesmes qu'il fu si decolpez , Eut esté saint Thomas treis feiz disciplinez .
A grant honur fu dunc es crutes enterrez , Pur poür des Brokeis , que il ne fust trovez .
Mais or est par le mund cremuz e honurez .
Icil premiers martyres fu en amendement Des pechiés qu'il out fait jadis seculerment : Encontre les granz aises suffri le grant turment .
E li secunz martyres fut en saintissement : Car par l'autre vint il a cest derainement .
s Dunc unt l'arcevesquié saisie li Brokeis .
Mult feluns arcevesques i aveit mis li reis , Car sulunc ço qu'il furent , establirent lur leis .
Les proveires faiseient chanter tut sur defeis; Del tut esteit turnee saint'iglise en decreis .
Randulf del Broc fu dunc chief de l'arceveschié; Quanqu'il fist e desfist ert par tut otrïé .
Les rentes e l'aveir ad al rei enveié : Ja mais tut cil denier n'ierent bien enpleié , Quant sunt de felunie conquis e guaaignié .
Quant cil denier serunt despendu e alé E en malvaisses genz e en guerre guasté ( Malvaisement conquis , malement alué !
) Li dé serunt mult tost sur ambes as turné Qui unt esté sovent sur sines ruelé .
Car nuls ne puet aveir en sun tresor fiance; N'es Brabenchuns n'est pas de la fin demurance , N'es Flamencs n'es Engleis ne en tuz cels de France : Car en sun petit dei en tient Deus la balance , Qui met , tant cum li plest , noz mesfaiz en suffrance .
Einsi ert des Brokeis cum il fu des Giwius , Qui firent que par els fu ocis Deus li pius .
Car il quidierent perdre lur terres e lur lius : Or sunt tuit dechacié , n'unt eritez ne fius; Mult avrunt pis Brokeis e mult peiurs fedius .
- Li sainz martyrs dunt vus l'estorie oï avez , La nuit de saint Thomas , devant Noël , fu nez , Quant um chantout les vespres; après vespres , levez; E après saint Thomas fu Thomas apelez .
Quant um chantout les vespres , el halt ciel fu portez .
Li parreins fu ocis e gist en Orïent , Car saint'iglise esteit idunc en creissement .
Cist fu ocis el Nort , e guarde l'Occident , Pur s'iglise qui ert tut'en dechaement .
Noël e Jursalem unt parti igalment .
Pur la terrestre iglise furent andui ocis; Le celestïel regne unt par lur mort conquis .
E al servise Deu unt tuz les cinc sens mis , E tuz les cinc degrez unt muntez e purpris .
Tut le mund de dous parz unt en lur guarde pris .
Par un marsdi fu nez li sainz huem dunt vus di; Pur veir de Norhamtun par marsdi s'en fuï , E si passa la mer par un jur de marsdi , E repassa d'essil par tel jur altresi; Par marsdi ensement le martyre suffri .
Pur ço qu'or tart nus est novals martyrs donez , Guernes li Clers , del Punt Sainte Mesence nez , Vus volt faire del tens del martyre acertez : Mil anz cent e seissante e diz tuz acuntez I out , des que Deus fu en la Virgene encarnez .
Mult est bien saint Thomas de Deu nostre Seignur; E tuz li munz le veit , n'en querrum menteür .
Ne fu unches oï des le siecle primur Que Deus a humme mort mustrast si grant amur : Mult granz miracles fait pur lui e nuit e jur .
En terre est Deus od nus pur amur al martyr , E les morz fait revivre , mutz parler , surz oïr , Les contraiz redrescier , gutus , fevrus guarir , Ydropikes , leprus en santé restablir , Cius veer , en lur sens les desvez revenir .
Pluisur rei le requierent en dreit pelerinage , Li prince , li barun , li duc od lur barnage , Genz d'alïens païs , de mult divers language , Prelat , moine , reclus e maint en poünage; E ampolles reportent en signe del veage .
Mais de Jerusalem est la cruiz aportee , E de Rochemadur , Marie en plum getee , De Saint Jame , l'escale qui en plum est muee : Or ad Deus saint Thomas cel'ampole donee , Qui est par tut le mund cherie e honuree .
En semblance de vin e d'ewe fait user Deus sun sanc par le mund , pur les anemes salver; En ewe e en ampoles fait par le mund porter Deus le sanc al martir , pur les enferms saner .
En santé e en signe i fait l'onur dubler .
Mais merveille poum e veer e oïr , Que cil ki mortalment le soleient haïr , Envers le rei Henri medler e mal tenir , Ki furent a sa mort purchacier e bastir , Pur merci les veum ses hummes devenir .
Nis li reis d'Engleterre , ki fu ses enemis , Pur ki sis anz e plus fu eissuz del païs , E pur ki maltalent si humme l'unt ocis , Od grant humilité l'ad al quart an requis , E li cria merci de quanqu'il out mespris .
Al quart an qu'ot suffert li martyrs passiun , Al setme meis de l'an , - juinet l'apele 1 'un , - E al duzime jur , un vendresdi par nun , Vint li reis al martir a satisfactiun .
Mais pur grant busuig vint a sucurs al barun .
Juste Cantorbire unt leprus un hospital , U mult i ad malades , degez e plains de mal .
Pres une liwe i ad del mustier principal , La u li cors sainz gist del mire espirital Qui maint dolent ad mis en joie e en estal .
Dunc descendi li reis iluec , a Herbaldun , E entra el mustier e ad fait s'oreisun; De trestuz ses mesfaiz ad requis Deu pardun .
Pur amur saint Thomas ad otrïé en dun Vint marchies de rente a la povre mesun .
E a un hospital , bien dous liwes de la , A herberchier les povres , li reis ne s'ublia : Kar de rente a cel liu par an cent sols dona .
Beneï seit de Deu ki al liu le turna , Altrement qu'il nen est e qui l'amendera .
Tresqu'a Saint Dunestan tut a pié s'en ala , A la premiere iglise qu'en la vile trova .
Od les prelaz k'i furent el mustier s'en entra , E par confessiun sun espirit munda , E suffri discipline e sa char chastia .
Dunc ad fait le priur tresqu'al covent aler; Preiad lui que fesist les seignurs asembler , E quanque il voldreient entr'aus tuz eswarder Qu'il deüst al martir e faire e amender , Volentiers e de gré le voldreit graanter .
Dunc se fist erramment tut nuz piez deschalcier , E nuz piez e en langes , pur sa char castïer , En une chape a pluie , u soleit chevalchier , Tut contremunt la vile ala par le perrier .
A Deu se volt par grief penitence amaisier .
Encontre les reis solt um faire glas soner E la processiun encontre els asembler E dedenz le mustier a grant honur mener .
Mais tute cel'honur fist dunc li reis ester : N'i volt pas cumme reis mais cum mendifs entrer .
Humblement vint a l'uis; iloec s'agenoilla , En plur e en preieres granment i demura .
En l'iglise est entrez; al Martirie en ala , Dist i confiteor , e le marbre baisa .
Dunc ala a la tumbe , al martyr s'acorda .
Quant il out lungement esté en oreisun , E jut grant piece en lermes e en afflictiun , En quer contrit del tut , en grant devotiun , Li evesques de Lundres i ad fait sun sermun; Pur le rei e pur lui dist sa confessiun .
" Seignur , fait li evesques , or entendez a mei .
Veez ci en present nostre seignur le rei : Venuz est al martyr en amur e en fei; Sa confessiun pure me fait dire pur sei , Si cum jo l'ai oïe , e pluisur , en secrei .
" Devant Deu le conuist e devant le martyr Qu'il ne fist pas ocire saint Thomas ne murdrir , N'il nel comanda pas a tuer n'a ferir; Mais il dist tel parole , bien le vus volt gehir , Qui fu cause e matere de l'ocire e murdrir .
" E pur ço que pur lui fu , - ço cunuist , - ocis , Est venuz al martyr , culpables e clamis , E s'en rent e conuist e forfait e chaitis .
Al seint crie merci de ço k'il ad mespris , E de l'adrescement s'est tut en voz los mis .
" A ceste saint'iglise rent tut sun tenement , Ambure a l'arcevesque e a tut le covent , Franchise , dignité , einsi plenierement Cum ele ad en nul liu en cristïene gent , E tut si cum ele out ja ancïenement .
" Or vus requiert li reis trestuz communement : Priez le veir martir , ki ci gist en present , Que del tut li pardoinst e ire e mautalent; Car mespris ad vers lui e culpable se rent , E venuz est ici pur faire amendement .
" Que par vostre preiere e par vostre oreisun , Par pure penitence e satisfactiun Puisse l'amur conquerre del pretius barun , De terre dis livrees dune a ceste mesun Od les trente livrees dunt vus fist ainz le dun .
" Quant li evesques out sun sermun partraitié , Li reis Henris li ad quanqu'ot dit otrïé .
De tut mautalent l'ad li covenz relaissié , Si li unt graanté ço qu'il lur out preié; E li priurs l'en ad pur le covent baissié .
Li reis Henris idunc de tant s'umiliad Que par s'umilité en plur tuz les turnad : Veant els , il meïsme sa chape desfublad , En une des fenestres de la tumbe musçad Le chief e les espaules; le dos abandunad .
Mais il ne voleit pas la cote verte oster; Ne sai s'il out la haire , que il ne volt mustrer .
Dunc se fist as prelaz primes discipliner; Plus de quatre vint moines i fist après aler .
Tendrement veïssiez les plusurs d'els plurer .
Li evesque de Lundres tint el puing le balei; Reguarda le cors saint e reguarda le rei .
" Saint Thomas , veir martyr , fist idunc , oez mei : Se de Deu ies si bien cum l'um dit , e jel crei , De cest pecheur aiez merci que jo ci vei .
" En fei e en amur oï li sainz cestui , Qui li out fait al siecle sovent mult grant ennui , E or l'aveit requis pur sei e pur altrui .
Li martyrs vit les quers e del rei e de lui : En veire repentance furent salvé andui .
A saint Thomas dona li reis en acordance Bien quarante livrees de rente a remanance , E a sa fiertre faire or pesé en balance .
Mes mielz ama asez la veire repentance Que il ne fist Angou u Engleterre u France .
Li eveske de Lundres aveit le rei feru Cinc cops pur les cinc sens , u Deu ot offendu .
Icil de Rovecestre le raveit puis batu E cil de Boxeleie , li abes , ki i fu; E de chescon des moines a treis cops receü .
Quant li reis Henris fu batuz e castïez E par amendement a Deu concilïez , Sun chief ad trait a sei , e se dresça en piez .
Lez un pilier s'asist a la terre entaiez; N'i fu suz lui tapiz ne oreillier culchiez .
Salmes e oreisuns tute la nuit chanta .
As hummes saint Thomas sun coruz parduna; La surur saint Thomas merci quist e cria , E en adrescement un molin li dona .
Bien valt dis mars par an la rente qu'ele en a .
Tute la nuit entiere en oreisuns veilla , Ne pur necessité del cors ne se leva Tresque après matines .
Idunches se dresça E par tuz les alters aorer s'en ala .
Al martyr vint jeün , n'i but ne n'i manga .
En la puinte del jur fist la messe chanter .
E trestuz enboez de tai se fist heser , Ainc pur nului ne volt faire ses piez laver .
De plus repentant prince ne vus puet nuls cunter; Mais al martyr requerre dut il trop demurer .
Par quaranteines sunt li pechié espeldri .
Après quarante meis li reis suratendi : Se quarante semaines oüst suraconpli E puis après i fussent creü quarante di , Pris'en fust la vengance; tut pur veir le vus di .
E quant la quaranteine des meis fu trespassee , E des semaines fu la quaranteine entree , Lués fu de tutes parz Engleterre troblee .
Se saint Thomas n'eüst la face Deu muee , En l'une de ces treis fust l'ire Deu trovee .
Or ad Deus parduné al rei sun maltalent .
Car en cel jur maïme qu'il fist l'amendement , Parti li quens de Flandres de la mer od sa gent , Qui voleit Engleterre del tut metre a neent; Pris fu li reis d'Escoce l'endemain ensement .
Normendie ert bien prof destruite e confundue , E l'ost de France i ert tresqu'a Ruem venue; Tute Engleterre esteit a sun duel esmeüe .
Le ciel orent guerpi , pris s'erent a la nue; Mais li pius Deus aveit la povre gent veüe .
Ne voleient aveir sur els rei si puisant , Ainz voleient aveir entre els un alaitant K'il peüssent detraire ça e la cum un gant .
En cele lealté furent par tut nuisant , E lur grant felunie covrirent par l'enfant .
Ne poeit pas li enfes le regne governer .
Plus lealment del pere nel poeit nuls guarder .
Pere e fiz sunt tut un , qui dreit volt esguarder : Cil qui voldrent le fiz del pere desevrer , E le fiz e le pere voldrent deseriter .
Mais or conseil le rei qu'il lest a saint'iglise , Si cum il ad pramis , e dreiture e franchise; Ses francs hummes ait chiers , temprez seit en justise; Ne seit d'umme pur beste del cors vengance prise; A chascun lest sun dreit , e seit senz coveitise .
Mais jo sai bien le quer lu rei e sa maniere .
Il ad a governer une gent pauteniere : S'ele aveit liu e aise , l'aguilun ad deriere; Qui tute lur larreit a bandun la riviere , De porcs e de berbiz voidereit la bruiere .
Se Normanz nel cremeient , Engleis e Angevin E Bretun e Waleis , Escot e Peitevin , Mult avreient tost fait tut le regne frarin .
Mais quel semblant qu'il face , il prendra bone fin .
Un'avisun oï mustrer maistre Fermin : Ainz que sainz Thomas fust ocis el saint mustier , Grant processiun vit aler lez le clochier : El senestre reng vit saint Thomas chevalchier , E un clerc luinz de lui , mais nel solt entercier; Le rei de l'altre part desur un grant destrier .
Une corune d'or out a la croiz pendant; Cil la porta mult halt ki ala tut devant .
Une voiz unt oïe desus en l'air criant : Qui a la croiz metreit gemmes e or luisant , Corune d'or avreit el ciel a parmenant .
La voiz fu bien oïe .
Sainz Thomas l'escuta E s'il puet a nul sens , a la cruiz ateindra; Car corune del ciel durement desira .
Sur un grant cheval fu; e cele part ala : Mult gemmes e mult or esmeré i posa .
Lungement après ço s'est li reis purpensez : S'il n'avient a la croiz , mult en ert vergundez .
Sur un grant cheval fu; a la cruiz est alez : Mult i mist pures gemmes e or ki fu provez; Mais n'i mist mie tant cum li bons ordenez .
Idunches s'en ala li clers repurpensant Coment i avendra; mais la vint chevalchant : Mult i aveit mis gemmes e mult or reluisant , E mult bien i avint; mais n'i mist mie tant Cum li uns des dous fist ki offrirent avant .
La processiun vait , li munz est en decurs .
Li plus i vunt a pié , car poi beent aillurs .
Sainz Thomas li martyrs nus face veir sucurs !
Mais jo vus di pur veir : uncor vendra li jurs Li reis larra pur Deu les seculers honurs .
Car nuls ne seit qu'il ad en sun quer enbracié; Mais la muableté le truble de sun sié , E si enfant ki sunt de sens poi esforcié .
E li dit Merlin l'unt durement esmaié; Li fol espositur l'en unt pi aveié .
Car li fol conseil furent vers Bretaigne forgié Par ki fut enfrenez e bien pres mis a pié .
Or guart coment l'eglesse i aveit l'or culchié .
Plus de treis feiz e treis ad ja nidifïé; Del tierz ni d'Engleterre ad oü sun quer lié .
De celui e des altres , se Deu plaist , s'esjoira .
Mais ja de cele eglesse li reis mar dutera : Ja mais en altre liu ne nidifiera , Car sa plume ad perdue; ja ne recovera .
Mais encor guard la terre , kar grant mestier en a !
Mais bien sache li reis , e jo pur veir li mant , Si fiz erent produme e forcible e vaillant; S'il se tienent ensemble , plus en erent puissant; Mult les criendrunt Engleis , Peitevin e Normant , E tels en plorera qui or s'en vait riant .
Tant cum s'entre-amerunt e li fiz e li pere E il dui amerunt e la broiz e la mere , Tant cum tendrunt ensemble li enfant cume frere E li reis ert sur els e reis e emperere : Ki metlera la salse , mult la bevra amere .
Deu pri e le martir , que j'ai servi maint jur , Qu'il mette pes el regne , e tienge en bon'amur E le pere e le fiz e la broiz e l'oisur , E lur doinst joie e vie senz change de seignur , E lur mette en curage que me facent honur .
Guernes li Clers del Punt fine ici sun sermun Del martir saint Thomas e de sa passiun .
E mainte feiz le list a la tumbe al barun .
Ci n'a mis un sul mot se la verité nun .
De ses mesfaiz li face li pius Deus veir pardun !
Ainc mais si bons romanz ne fu faiz ne trovez .
A Cantorbire fu e faiz e amendez; N'i ad mis un sul mot qui ne seit veritez .
Li vers est d'une rime en cinc clauses cuplez .
Mis languages est bons , car en France fui nez .
L'an secund que li sainz fu en s'iglise ocis , Comenchai cest romanz , e mult m'en entremis .
Des privez saint Thomas la verité apris : Mainte feiz en ostai ço que jo ainz escris , Pur oster la mençonge .
Al quart an fin i mis .
E ço sacent tuit cil qui ceste vie orrunt Que pure verité par tut oïr purrunt .
E ço sacent tuit cil qui del saint traitié unt , U romanz u latin , e cest chemin ne vunt : U el dient que jo , contre verité sunt .
Or prium Jesu Crist le fiz sainte Marie , Pur amur saint Thomas , nus doinst la sue aïe , Que rien ne nus suffraigne a la corporal vie , E si nus esneium de seculer folie Qu'al muriant aium la sue conpaignie .
Amen .
Ici fine la Vie saint Thomas le Martyr .