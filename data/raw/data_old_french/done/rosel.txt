ICI COMENCE LE ROUMANZ DE LA ROSE Aucunes genz dient qu'en songes n'a se fables non et mençonges ; mes l'en puet tex songes songier qui ne sont mie mençongier , ainz sont aprés bien aparant , si en puis bien traire a garant un auctor qui ot non Macrobes , qui ne tint pas songes a lobes , ancois escrit l'avision qui avint au roi Scypion .
Qui c'onques cuit ne qui que die qu'il est folor et musardie de croire que songes aviegne , qui se voudra , por fol m'en tiegne , quar endroit moi ai ge fiance que songes est senefiance des biens as genz et des anuiz , que li plusor songent de nuiz maintes choses covertement que l'en voit puis apertement .
El vintieme an de mon aage , el point qu'Amors prent le paage des jones genz , couchier m'aloie une nuit , si con je souloie , et me dormoie mout forment , et vi un songe en mon dormant qui mout fu biaus et mout me plot ; mes en ce songe onques riens n'ot qui tretot avenu ne soit si con li songes recensoit .
Or veil cel songe rimeer por vos cuers plus feire agueer , qu'Amors le me prie et comande .
Et se nule ne nus demande comant je veil que li romanz soit apelez que je comanz , ce est li Romanz de la Rose , ou l'art d'Amors est tote enclose .
La matire est et bone et nueve , or doint Dex qu'en gré le receve cele por qui je l'ai empris : c'est cele qui tant a de pris et tant est digne d'estre amee qu'el doit estre Rose clamee .
Avis m'iere qu'il estoit mais , il a ja bien .v. anz ou mais , qu'en may estoie , ce sonjoie , el tens enmoreus , plain de joie , el tens ou toute rien s'esgaie , que l'en ne voit buisson ne haie qui en may parer ne se veille et covrir de novele fuelle .
Li bois recuevrent lor verdure , qui sunt sec tant come yver dure ; la terre meïsmes s'orgueille por la rosee qui la mueille , et oublie la povrete ou ele a tot l'iver esté ; lors devient la terre si gobe qu'el velt avoir novele robe , si set si cointe robe feire que de colors i a .c. peire ; l'erbe et les flors blanches et perses et de maintes colors diverses , c'est la robe que je devise , por quoi la terre mielz se prise .
Li oisel , qui se sont teü tant come il ont le froit eü et le tens divers et frarin , sont en may por le tens serin si lié qu'il mostrent en chantant qu'en lor cuers a de joie tant qu'il lor estuet chanter par force .
Li rosignox lores s'esforce de chanter et de feire noise ; lors se deduit et lors s'envoise li papegauz et la kalandre ; lors estuet joines genz entendre a estre gais et amoreus por le tens bel et doucereus .
Mout a dur cuer qui en may n'aime , quant il ot chanter sus la raime as oisiaus les douz chans piteus .
En icelui tens deliteus , que toute rien d'amer s'esfroie , songai une nuit que j'estoie .
Lors m'iere avis en mon dormant qu'il iere matin durement ; de mon lit tantost me levé , chaucai moi et mes mains lavé ; lors trés une aguille d'argent d'un aguillier mignot et gent , si prins l'aguille a enfiler .
Hors de vile oi talant d'aler por oïr des oisiaus les sons , qui chantent desus les buissons en icele saison novele .
Cousant mes manches a videle , m'an vois lors tot sol esbatant et les oiseleiz escoutant , qui de chanter mout s'engoissoient por les jardins qui florissoient .
Jolis , gais et pleins de leesce , vers une riviere m'adreice que j'oï pres d'ilecques bruire , car ne me soi aler deduire plus bel que sus cele riviere .
D'un tertre qui pres d'ilec iere descendoit l'eve grant et roide ; clere estoit l'eve , et ausi froide come puis ou come fontaine , si estoit poi maindre de Saine , mes ele estoit plus espandue .
Onques mes n'avoie veüe cele eve qui si bien seoit ; si m'abelissoit et seoit a regarder le leu pleisant .
De l'eve clere reluisant mon vis refreschi et lavé , si vi tot covert et pavé le fonz de l'eve de graveile .
La praierie grant et bele tres qu'au pié de l'eve bastoit ; clere et serie et neite estoit la matinee , et atempree .
Lors m'en alai par mi la pree contreval l'eve esbanoiant , tot le rivage costoiant .
Quant j'oi un poi avant alé , si vi un vergier grant et lé , tot clos de haut mur bataillié , portret dehors et entaillié a maintes riches escritures .
Les ymages et les pointures dou mur volentiers remirai ; si vos conterai et dirai de ces ymages la semblance , si com moi vient a remenbrance .
Enz en le mileu vi Haïne , qui de corroz et d'ataïne sembla bien estre meneresse ; corroceuse et tançoneresse et plaine de grant cuvertage estoit par semblant cele ymage ; si n'estoit pas bien atornee , ainz sembloit fame forsenee .
Rechinié avoit et froncié le vis , et le nés secorcié ; hisdeuse estoit et ruïllie , et si estoit entorteillie hisdeusement d'une toaille .
Un autre ymage d'autre taille a senestre avoit delez lui , son non desus sa teste lui , apelee estoit Felonie .
Un ymage qui Vilanie avoit non revi devers destre , qui estoit auques d'autel estre con ces .ii. et d'autel faiture .
Bien sembla male criature , fole et crueus et outrageuse et mesdisant et ramponeuse .
Mout bien sot poindre et portroire cil qui sot tele image feire , qui sembloit chose mout vilaine .
Bien sembloit estre d'afiz plaine et fame qui petit seüst d'anorer ceus qu'ele deüst .
Aprés fu pointe Covoitise .
C'est cele qui la gent atise de prendre et de noiant doner et les granz avoirs aüner ; c'est cele qui fet a usure prester mainz , por la grant ardure d'avoir conquere et d'asembler ; c'est cele qui semont d'embler les larrons et les ribaudiaus , si est granz pechiez et granz maus , qu'en la fin maint en covient pendre ; c'est cele qui fet l'autrui prendre , rober , tolir et bareter ( en nul pris n'en puet en monter ) ; c'est cele qui les tricheors fet toz ; et les faus pledeors ont maintes foiz par lor faveles as demoisiaus et au puceles lor droites heritez tolues .
Recorbelees et crochues avoit les mains icele ymage ; si fu droiz , que tot jors enrage Covoitise de l'autrui prendre ; a nule rien ne velt entendre fors que a l'autri acrochier : Covoitise a l'autrui trop chier .
Une autre ymage i ot asise coste a coste de Covoitise , Avarice estoit apelee .
Laide estoit et sale et folee cele ymage , et meigre et chetive et ausi vert come une cive .
Tant par estoit descoloree qu'el sembloit estre enlangouree ; chose sembloit morte de fain , qui vesquist seulement de pain pestri a lessu fort et aigre ; et avec ce que ele ert meigre , ert ele povrement vestue .
Cote avoit viez et derompue come s'el fust a chiens remese ; povre estoit la cote et arese et plaine de viez paletiaus .
Delez li pendoit ses mantiaus a une percheite greilleite , et une cote de bruneite .
El mantel n'ot pas penne veire , ainz fu vil et de povre afeire , d'aigniaus noirs , veluz et pesanz .
Bien avoit sa robe .x. anz , mes Avarice du vestir se veut mout a tart enhastir ; car sachiez que mout li pesast se cele robe point usast ; car s'el fust usee et mauvaise , Avarice eüst grant mesaise de robe nueve et grant disete avant qu'ele eüst autre fete .
Avarice en sa main tenoit une borse qu'el reponoit et qu'el nooit si durement qu'el demorast mout longuement avant qu'ele en peüst rien treire ; mes el n'avoit de ce que feire , el n'aloit pas a ce beant que de la borse ostast neant .
Aprés refu portreite Envie , qui ne rist onques en sa vie n'onques por riens ne s'esjoï , s'ele ne vit ou s'el n'oï aucun grant domage retraire .
Nule rien ne li puet tant plaire con fet maus et mesaventure .
Quant el voit grant desconfiture sor aucun preudome cheoir , ice li plet mout a veoir ; ele est trop lie en son corage quant el voit aucun grant lignage decheoir ou aler a honte ; et quant aucun a honor monte par son sens et par sa proesce , c'est la chose qui plus la bleice , car sachiez que mout la covient estre iriee quant biens avient .
Envie est de tel cruauté qu'ele ne porte leauté a compaignon ne a compaigne ; n'ele n'a parent qui li taigne a qui el ne soit enemie , car certes el ne voudroit mie que biens venist nes a son pere .
Mes sachiez bien qu'ele compere sa malice trop malement , qu'ele est en si tres grant torment et a tel duel , quant gent bien font , que par un pou qu'ele ne font .
Ses felons cuers si la detrenche que de li Deu et la gent venche .
Envie ne fine nule eure d'aucun blasme mestre a gent seure ; je cuit que s'ele conoissoit le tres plus prodome qui soit par deça mer ne dela mer , si le voudroit ele blasmer ; et s'il iere tant bien apris qu'el nu peüst de tot son pris abatre ne li despecier , si voudroit ele apeticier sa proesce au mains , et s'anor par parole feire menor .
Lors vi qu'Envie en sa pointure avoit trop laide esgardeüre ; ele ne regardast neant fors en travers , em borneant ; et s'avoit trop mauvés usage , car el ne peüst el visage regarder rien de plain em plaing , ainz clooit un oil en desdaing , qu'ele fondoit d'ire et ardoit quant aucun qu'ele regardoit estoit ou preuz ou biaus ou genz ou amez ou loez de genz .
Delez Envie auques pres iere Tritesce pointe en la mesiere .
Tres bien paroit a sa color qu'ele avoit au cuer grant dolor , et sembloit avoir la jaunice ; si n'i feïst riens Avarice de paleté ne de maigreice , car li corroz et la destreice et la pensee et li ennuiz qu'el soffroit de jorz et de nuiz l'avoient mout fete jaunir et maigre et pale devenir .
Onques rien nee en tel martire ne fu mes ne n'ot si grant ire come il sembloit que ele eüst .
Je cuit que nus ne li seüst feire rien qui li peüst pleire , n'el ne se vosist pas retraire ne reconforter a nul fuer dou duel qu'ele avoit en son cuer : trop avoit son cuer corrocié et son duel parfont enforcié .
Mout sembloit bien estre dolente , car el n'avoit pas esté lente d'esgratiner tote sa chiere , n'el n'avoit pas sa robe chiere ; en maint leu l'avoit desciree con cele qui mout fu iree .
Si chevel tuit destrecié furent , et espanduz par son col jurent , qu'el les avoit tretoz deroz de mautalant et de corroz ; si sachiez bien veriteument qu'el ploroit mout parfondement : nus , tant fust durs , ne la veïst a qui grant pitié n'en preïst , qu'el se desciroit et batoit et ses poinz ensemble hurtoit .
Mout iere a duel feire ententive , la dolereuse , la chaitive ; il ne li tenoit d'envoisier , de quaroler ne de dancier ; car qui le cuer a bien dolent , sachiez de voir qu'i n'a talant de dancier ne de quaroler .
Nus ne se porroit amoler , qui duel eüst , a joie feire , car joie et duel sont .ii. contreire .
Apres fu Vielleice portrete , qui estoit bien un pié retrete de tele come el soloit estre , qu'a poine qu'el se peüst pestre , tant estoit vielle et redotee .
Mout estoit sa biauté gastee , mout estoit laide devenue .
Toute sa teste estoit chenue et blanche com s'el fust florie .
Ce ne fust mie grant morie s'ele morust , ne granz pechiez , car toz ses cors estoit sechiez de velleice et aneantiz .
Mout estoit ja ses vis flestiz , qui fu jadis soés et plains : or estoit toz de fronces plains .
Les orelles avoit velues , et toutes les denz si perdues quar ele n'en avoit pas une .
Tant par estoit de grant vellume qu'el n'alast mie la montance de quatre toises sanz potence .
Li tens , qui s'en vet nuit et jor sanz repox prendre et sanz sejor , et qui de nos se part et emble si celeement qu'il nos semble qu'il s'areste adés en un point , et il ne s'i areste point , ainz ne fine de trespasser , que l'en ne puet neïs penser quel tens ce est qui est presenz , sel demandez a clers lisanz , qu'ençois que l'en l'eüst pensé seroient ja .iii. tens passé ; li tens , qui ne puet sejorner , ainz vet torjorz sanz retorner con l'eve qui s'avale toute n'il n'en retorne ariere goute ; li tens , vers qui neant ne dure , ne fers ne chose tant soit dure , car tens gaste tot et menjue ; li tens , qui tote chose mue , qui tot fet croistre et tot norist et qui tot use et tot porist ; li tens , qui envellist noz peres , qui vellist rois et emperieres et qui trestoz nos vellira , ou morz nos desavancera ; li tens , qui tot a em ballie de gent vellir , l'avoit vellie si durement qu'au mien cuider qu'el ne se pooit mes aidier , ainz retornoit ja en s'enfance , car certes el n'avoit poissance , ce cuit je , ne force ne sen ne plus qu'a uns enfes d'un an .
ne por quant , au mien escientre , ele avoit esté sage et entre quant ele ert en son droit aage ; mes je cuit qu'el n'iere mes sage , ainz estoit tote rasotee .
Ele ot d'une chape forree mout bien , si come je recors , abrïé et vestu son cors .
Bien fu vestue chaudement , car ele eüst froit autrement , que velles genz ont tost froidure , bien savez que c'est lor nature .
Une autre en ot aprés escrite , qui sembla bien estre ypocrite .
Papelardie ert apelee .
C'est cele qui en recelee , quant nus ne s'en puet penre garde , de nul mal fere n'est coarde ; et fet dehors le marmiteus , s'a ele vis simple et piteus et semble seinte criature ; mes soz ciel n'a male aventure qu'ele ne penst en son corage .
Mout la resemble bien l'ymage , qui feite fu a sa semblance , qu'el fu de simple contenance ; et si fu chaucie et vestue tot ausi com fame rendue .
En sa main un sautier tenoit , si sachiez que mout se penoit de fere Deu prieres faintes et d'apeler et sainz et saintes .
El ne fu gaie ne jolive , ainz fu par samblant ententive dou tot a bones ovres feire , et si avoit vestue haire .
Si sachiez qu'el n'iere pas grasse , ainz sembloit de jeüner lasse , s'avoit la color pale et morte .
As siens et a li ert la porte deveee de paradis , car iceste genz font lor vis ameigrir , ce dit l'Evangile , por avoir lox par mi la vile et por un poi de gloire vaine , qui lor toudra Deu et son raine .
Portrete fu au derrenier Povreté , qui un sol denier n'eüst pas , s'el se deüst pendre , tant seüst bien sa robe vendre , qu'ele estoit nue come vers .
Se li tens fust un poi divers , je cuit qu'ele acorast de froit , qu'el n'avoit c'un viez sac estroit , tot plain de mauvés paletiaus : c'estoit sa cote et ses mantiaus ; el n'avoit plus que afubler , grant loisir avoit de trembler .
Des autres fu un poi loignet ; com povres chiens en un coignet se cropoit et estapissoit , car povre chose , ou qu'ele soit , est tot jors honteuse et despite .
L'eure puise estre la maudite que povres hom fu conceüz ! qu'il ne sera ja bien peüz ne bien vestuz ne bien chauciez n'il n'est amez ne essauciez .
Ces ymages bien avisé , que , si come j'ai devisé , furent en or et en azur de totes pars pointes ou mur .
Hauz fu li murs et toz quarez ; si en estoit clos et barez , en leu de haies , uns vergiers , ou onc n'avoit esté bergiers .
Cil vergiers en trop biau leu sist : qui dedenz mener me vosist , ou par eschiele ou par degré , je l'en seüse mout bon gré , car tel joie ne tel deduit ne vit mes hom , si com je cuit , come il avoit en cel vergier ; car li leus d'oisiaus herbergier n'estoit ne desdaigneus ne chiches .
Onc mes ne fu uns leus si riches d'arbres ne d'oiselons chantanz , qu'il i avoit oisiaus .iii. tanz qu'en tot le reaume de France .
Mout estoit bele l'acordance de lor piteus chanz a oïr ; toz li monz s'en doit esjoïr .
En droit de moi m'en esjoï si durement , quant je l'oï , que n'en preïsse pas .c. livres , se li passages fust delivres , que enz n'entrasse et ne veïsse l'asemblee ( que dex guerisse ! ) des oisiaus qui laienz estoient , qui envoisïement chantoient les dances d'amors et les notes plesanz , jolives et mignotes .
Quant j'oï les oisiaus chanter , forment me pris a dementer par quel art ne par quel engin je porroie entrer el jardin .
Mes je ne poi onques trover leu par ou je peüse entrer , si sachiez que je ne savoie s'il i avoit pertuis ne voie ne leu par ou l'en i entrast ; ne hom nez qui le me mostrast n'iert ilec , que j'estoie seus .
Destroiz fui et mout engoiseus , tant qu'au derrean me sovint c'onques en nul sens ce n'avint qu'en si biau vergier n'eüst huis ou eschiele ou quelque pertuis .
Lors m'en alai grant aleüre , acernant la compasseüre et la cloison dou mur querré , tant c'un huisset mout bien serré trovai , petitet et estroit .
Par autre leu nus n'i entroit .
A l'uis comancai a ferir , qu'autre entree n'i soi querir .
Assez i feri et bouté , et par maintes foiz escouté se j'oroie venir nule ame .
Le guichoit , qui estoit de charme , adonc m'ovri une pucele , qui estoit assez gente et bele : cheveus ot blons come bacins , la char plus tendre que poucins , front reluisant , sorciex votis ; li entr'ieuz ne fu pas petis , ainz ert assez grant par mesure ; le nés ot bien feit a droiture et les ieuz vers come faucons .
Por feire envie a ces bricons , douce aleine ot et savoree , et face blanche et coloree , la bouche petite et grossete , s'ot ou menton une fossete .
Le col ot de bone moison , la char plus soëf que toison , si n'i ot bube ne malem : n'avoit jusqu'en Jerusalem fame qui plus bel col portast ; polis ert et soés au tast .
Sa gorge estoit autresi blanche come la nois desus la branche quant il a freschement negié .
Le cors ot bien fet et dougié ; il n'esteüst en nule terre nul plus bel cors de fame querre .
D'orfrois ot un chapel mignot , onques nule pucele n'ot plus cointe ne plus deguisé , ne l'avroie hui bien devisé .
Un chapel de roses tot frois ot desus le chapel d'orfrois .
En sa main tint un miroër , si ot d'un riche treçoër son chief trecié mout richement .
Por estre plus apertement ot andeus cousues ses manches ; et por garder que ses mains blanches ne halassent , ot uns blans ganz .
Cote ot d'un riche vert de Ganz , cosue a lignel tot entor .
Il paroit bien a son ator qu'ele estoit poi enbesoignie .
Quant ele s'estoit bien pignie et bien paree et atornee , ele avoit feste sa jornee .
Mout avoit bon tens et bon mai , qu'el n'avoit sousi ne esmai de nule rien fors seulement de soi atorner noblement .
Quant einsi m'ot l'uis desfermé la pucele au cors acesmé , je l'en mercïé bonement et si li demandai comant ele avoit non ne qui ele iere .
Ele ne fu pas vers moi fiere ne de respondre desdeigneuse : « Je me faz , fet ele , Oiseuse apeler a mes conoissanz .
Rice fame sui et poissanz , s'ai d'une chose mout bon tens que a nule rien je n'entens qu'a moi jouer et solacier et a moi pigner et trecier .
Privee sui mout et acointe de Deduit le mignot , le cointe : ce est cil qui est cist jardins , qui de la terre Alixandrins fist ça les arbres aporter qu'il fist par le vergier anter .
Quant li arbre furent creü , le mur que vos avez veü fist Deduiz lors tot entor fere et si fist au dehors portreire les ymages qui i sont pointes , qui ne sont mignotes ne cointes , ainz sont dolereuses et tristes , si con vos orendroit veïstes .
Maintes foiz por esbanoier se vient en cest leu ombroier Deduiz et les genz qui le sievent , qui en joie et en solaz vivent .
Encor orendroit est sanz doute Deduiz laienz , ou il escoute a chanter les rosignolez , mauviz et autres oiselez .
Il se jeue ilec et solace o ses genz , que plus bele place ne plus biau leu por soi jouer ne porroit il mie trover .
Les plus beles genz , ce sachiez , que vos ja mes nul leu truissiez , si sont li compaignon Deduit , qu'il moine ovec soi et conduit .
» Quant Oiseuse m'ot ce conté , et j'oi mout bien tot escouté , je li dis lores : « Dame Oiseuse , ja de ce ne soiez doteuse , puis que Deduiz li biaus , li genz , est orendroit ovec ses genz en cel vergier , cele assemblee ne m'ert pas , se ge puis , emblee que ne la voie encor anuit .
Veoir la m'estuet , que je cuit que bele est tele compaignie et cortoise et bien enseignie .
» Lors entrai , sanz plus dire mot , par l'uis que Oiseuse overt m'ot , el vergier ; et quant je fui enz , je fui liez et bauz et joienz ; et sachiez que je cuidai estre por voir em paradis terrestre : tant estoit li leus delitables , qu'i sembloit estre esperitables ; car , si come lors m'ert avis , il ne fet en nul paradis si bon estre com il fessoit el vergier , qui tant me plesoit .
D'oisiaus chantanz avoit assez par tot le vergier amassez : en un leu avoit rosigniaus , d'autre part jais et estorniaus , si ravoit aillors granz escoles de roëtiaus et de turtoles , de chardoneriaus , d'arondeles , d'aloes et de lardereles ; kalendres ravoit amassees en un autre leu , qui lassees de chanter furent a envis ; melles i avoit et mauvis , qui beoient a sormonter les autres oisiaus por chanter ; il avoit aillors papegauz et mainz oisiaus , qui par ces gauz et par ces bois ou il abitent en lor biau chanter se delitent .
Trop par fessoient bel servise cil oisel que je vos devise .
Il chantoient un chant autel con fussent angre esperitel ; et bien sachiez , quant je l'oï , que durement m'en esjoï , que mes si douce meloudie ne fu d'ome mortel oïe .
Tant estoit cil chanz doz et biaus qu'il ne sembloit pas chant d'oisiaus , ainz le peüst l'en aesmer au chanz des seraines de mer , qui par lor voiz qu'eles ont saines et series ont non seraines .
A chanter furent ententif li oiselet , qui aprentif ne furent pas ne non sachant ; si sachiez , quant j'oï lor chant et je vi le leu verdaier , je me pris mout a agaier , si n'avoie esté encor onques si gais com je devins adonques .
Por la grant delitableté fui plains de grant joliveté , et lores soi ge bien et vi qu'Oiseuse m'avoit bien servi , qui m'avoit en ce deduit mis .
Bien deüsse estre ses amis , quant ele m'avoit desfermé le guichet dou vergier ramé .
Des or mes , si con je savrai , tot l'afeire vos conterai .
Primes de quoi Deduiz servoit et quel compaignie il avoit sanz longue fable vos voil dire , et dou vergier trestot a tire la facon vo redirai puis .
Tot ensemble dire ne puis , mes tot vos conteré par ordre , que l'en n'i sache que remordre .
Grant servise et doz et plesant aloient li oisel fesant ; lais d'amors et sonoiz cortois chantoient en lor serventois , li un en haut , li autre en bas .
De lor chant , n'estoit mie gas , la douçor et la melodie me mist el cuer grant reverdie .
Mes quant j'oi escouté un poi les oisiaus , tenir ne me poi qu'adonc Deduit voair n'alase , car a voair mout desirasse son contenement et son estre .
Lors m'en alai tot droit a destre par mi une petite sente plaine de fanoil et de mente ; mes auques pres trovai Deduit , car maintenant en un reduit m'en entrai ou Deduiz estoit .
Deduiz ileques s'esbatoit , s'avoit si beles genz o soi que , quant je les vi , je ne soi dont si tres beles genz pooient estre venu , que il sembloient tot por voir angres empenez : si beles genz ne vi hom nez .
Cestes genz don je vos parole s'estoient pris a la querole , et une dame lor chantoit , qui Leesce apelee estoit .
Bien sot chanter et plesanment , ne nule plus avenanment ne plus bel ses refrez feïst .
A chanter merveilles li sist , qu'ele avoit la voiz clere et saine , et si n'estoit mie vilaine , ainz se savoit bien debrisier , ferir dou pié et envoisier .
Ele estoit adés costumiere de chanter en toz leus premiere , car chanters estoit li mestiers qu'ele fessoit plus volentiers .
Lors veïssiez quarole aler et gent mignotement baler et fere mainte bele tresche et meint biau tor sor l'erbe fresche .
La veïssiez fleüteors et menestreus et jugleors ; si chantoit li uns rotruenges , li autres notes lohorenges , por ce c'on fet en Loheraigne plus beles notes qu'en nul raigne .
Mout i avoit tableteresses ilec entor et timberesses , qui mout savoient bien jouer , car ne finoient de ruer le timbre en haut , sel recuilloient sor un doi , c'onques n'i failloient .
.ii. demoiselles mout mignotes , qui estoient en pures cotes et trecies a une trece , fesoit Deduiz par grant noblece em mi la querole baler ; mes de ce ne fet a parler come eus baloient cointement : l'une venoit tot belement contre l'autre , et quant eus estoient pres a pres , si s'entregetoient les bouches qu'i vos fust avis qu'eus s'entrebessoient ou vis .
Bien se savoient debrisier .
Ne vos en sai que deviser , mes nul jor mes ne me queïsse remuer tant con je veïsse cestes genz ainsi enforcier de queroler et de dancier .
La querole ilec en estant regardai juques a itant c'une dame mout envoisie me tresvit : ce fu Cortoisie , la vaillant et la debonaire , que Dex desfende de contraire ! Cortoisie lors m'apela : « Biaus amis , que fetes vos la ? fet Cortoisie , ça venez , et aveques nos vos prenez a la querole , s'il vos plest .
» Sanz demorance et sanz arest a la querole me sui pris , si ne fui pas trop entrepris , mes sachiez que mout m'agrea dont Cortoisie me prea et me dit que je querolasse , car de queroler , se j'ousasse , estoie envieus et sorpris .
A regarder lores me pris les cors , les facons et les chieres , les samblances et les manieres des genz qui ilec queroloient , si vos dirai queus il estoient .
Deduiz fu biaus et lonc et droiz : ja mes entre gent ne vendroiz ou vos veez nul plus bel home .
La face avoit , con une pome , vermeille , et blanche tot entor ; cointe fu et de bel ator ; les ieuz ot vers , la bouche gente , et le nés bel par grant entente ; cheveus ot blons , recercelez ; par espaules fu auques lez , et grailles par mi la ceinture : il resembloit une pointure , tant estoit biaus et acesmez et de toz menbres bien formez .
Remuanz fu et preuz et vites , plus legier home ne veïstes ; si n'avoit barbe ne guernon , se petiz peuls filoges non , car il ert joines demoisiaus .
D'un samit portret a oisiaus , qui estoit toz a or batuz , fu ses cors richement vestuz .
Mout fu la robe deguisee , s'estoit en maint leu encisee et decopee par cointise .
Chauciez refu par grant mestrise d'uns sollers decopez , a laz .
Par druerie et par solaz li ot s'amie fet chapel de roses , qui mout li sist bel .
Et savez vos qui est s'amie ? Leesce , qui nou haoit mie , l'envoisie , la bien chantanz , que , des qu'el n'avoit que .vii. anz , de s'amor li dona l'otroi .
Deduiz la tint par mi le doi a la querole , et ele lui .
Bien s'entravenoient endui , qu'il estoit biaus , et ele bele .
El resembloit rose novele de la color sus la char tendre , que l'en li peüst tote fendre a une petitete ronce .
Le front ot bel et plein , sanz fronce , les sorciz bruns et enarchiez , les ieuz gais et si envoisiez qu'il rioient torjors avant que la boucheite par covent .
Je ne vos sai dou nés que dire : l'en nou feïst pas mieuz de cire .
Ele ot la bouche petiteite et por beisier son ami prete ; s'ot le chief blonc et reluisant .
Que vos iroie je disant ? El fu bele et bien atornee ; d'un fil d'or estoit galonee , s'ot un chapel d'orfrois tot nuef .
Je , qu'en ai veü .xx. et nuef , a nul jor mes veü n'avoie chaspel si bien ovré de soie .
D'un samit , qui toz ert dorez , fu ses cors vestuz et parez , de quoi ses amis avoit robe , si en estoit assez plus gobe .
A li se tint de l'autre part li dex d'Amors , cil qui depart amoreites a sa devise .
C'est cil qui les amanz justise et qui abat l'orgueil de gent , et si fet dou seignor sergent et les dames refet baesses , quant il les trove trop engresses .
Li dex d'Amors de la façon ne resembloit mie garçon ; de biauté fist mout a prisier .
Mes de sa robe deviser crien durement qu'encombré soie , qu'il n'avoit pas robe de soie , ainz avoit robe de floreites , fete par fines amoreites .
A losenges , a escuciaus , a oiselez , a lionciaus et a betes et a liparz fu sa robe de toutes parz portrete , et ovree de flors par diverseté de colors .
Flors i avoit de maintes guises , qui furent par grant sens asises .
Nule flor en esté ne nest qui n'i fust , nes flor de jenest , ne violete ne parvenche , ne nule flor noire ne blanche , ne flor jaunë , ynde , ne perse , ne nule flor , tant fust diverse ; s'i ot par leus entremellees fueilles de roses granz et lees .
Il ot el chief un chapelet de roses ; mes rosignolet , qui entor son chief voletoient , les fueilles jus en abatoient , qu'il estoit toz covers d'oisiaus , de papegaus , de rosigniaus , de kalendres et de mesanges .
Il sembloit que ce fust uns angres qui fust tot droit venuz dou ciel .
Delez lui ot un jovencel qu'il fasoit estre ilec delez , Douz Regart estoit apelez .
Icil bachelers regardoit les queroles , et si gardoit au dieu d'Amors .ii. ars turquois .
Li uns des ars si fu d'un bois dont li fruiz est mau savorez .
Toz plains de neuz et bocerez fu cil ars desoz et deseure , et si estoit plus noirs que meure .
Li autre ars fu d'un plançon , longuet et de gente façon ; si fu bien fez et bien dolez et si fu tres bien pipolez : dames i ot de toz sens pointes , et vallez envoisiez et cointes .
Et ces .ii. ars tint Dolz Regart , qui ne sembla pas estre garz , et bien .x. des floiches son mestre .
Il en tint .v. en sa main destre ; mes mout orent ices .v. floiches les penons bien fez et les coiches ; si furent totes a or pointes .
Fors et tranchanz furent les pointes , et aguës por bien percier ; mes il n'i ot fer ne acier , onc n'i ot rien que d'or ne fust , fors que les penons et le fust ; car eus furent enquarrelees de saietes d'or barbelees .
La meillor et la plus isnele de ces floiches , et la plus bele , et cele ou li melor penon furent anté , Biautez ot non .
Une de celes qui plus bleice rot non , ce m'est avis , Simpleice .
Une autre en i ot , apelee Franchise : cele iert empanee de valor et de cortoisie .
La quarte avoit non Compaignie : en cele ot mout pesant saiete , el n'iere pas d'aler loig preste ; mes qui de pres en vosist traire , il em peüst assez mal feire .
La cinquieme ot non Bel Samblant : ce fu toute la mains grevant ; ne por quant el fet mout grant plaie ; mes cil atent bone menoie qui de cele floiche est plaiez , car ainz qu'i soit mout delaiez , puet bien tost sa santé atendre , s'en doit estre sa dolor mendre .
.v. floiches i ot d'autre guise , qui furent laides a devise ; li fust estoient et li fer plus noir que deables d'enfer .
La premiere avoit non Orguelz ; l'autre , qui ne valoit pas melz , fu apelee Vilennie : cele si fu de felonnie tote tainte et envenimee ; la tierce fu Honte clamee , et la quarte Desesperance ; Noviaus Pensers fu sanz doutance apelee la derreniere .
Les .v. floiches d'une maniere furent , et totes resemblables ; et mout lor estoit covenables li uns des ars , qui fu hideus et plains de neus et bocereus : il devoit bien tex floiches traire .
Ces .v. floiches force contraire as autres orent tot sanz doute , mes ne dirai ore pas toute lor force ne lor poësté .
Bien vos en ert la verité contee et la senefiance , nou metrai pas en obliance , ainz vos dirai que tot ce monte ainçois que define mon conte .
Or revendrai a ma parole .
Des nobles genz de la querole m'estuet dire les contenances et les façons et les samblances .
Li dex d'Amors se fu bien pris ; a une dame de haut pris se fu de mout pres ajostez ; cele dame avoit non Biautez , ausi come une des .v. floiches .
En li ot totes bones taches : el ne fu oscure ne brune , mes reluisant come la lune envers qui les autres estoilles resemblent petites chandailles .
Tendre ot la char come rosee , simple fu come une espousee et blanche come flor de lis , et s'ot le vis tendre et alis ; s'estoit graillete et aligniee , n'estoit fardee ne guigniee , car ele n'avoit pas mestier de soi tifer ne afaitier .
Les chevels ot blondez et lons qui li bastoient as talons , nés ot bien fet , et ieuz et bouche ; mout grant douçor au cuer me touche , si m'aït Dex , quant il me menbre de la façon de chascun menbre , qu'il n'ot si bele fame ou monde .
Briement el fu jonete et blonde , sade , plesant , cortoise et cointe , grasse , graillete , gente et jointe .
Delez Biauté se tint Richece , une dame de grant hautece , de grant pris et de grant afaire .
Qui a li ne a siens mesfaire osast rien par fez ne par diz , il fust bien fiers et bien hardiz , qu'el peüst mout nuire et aidier .
Ce n'est mie ne d'ui ne d'ier que riches genz ont grant poissance de faire aïde ou grevance .
Tuit li plus grant et li menor portoient a Richece honor ; tuit beoient a li servir por sa grace mielz deservir ; chascuns sa dame la clamoit , que toz li mondes la cremoit ; toz li mont ert en son dangier .
A sa cort ot maint losengier , maint traïtor , maint envieus : ce sont cil qui sont curieus de desprisier et de blasmer toz celz qui mielz font a amer .
Par devant , por eus losengier , loent les genz li losengier et tot le mont par parole oignent ; mes lor losenges les genz poignent par deriere de si qu'a l'os , si qu'a mainz font torner les dos cil losengier par lor losenges , car i font ceus de cort estranges qui deüssent estre privé .
Mal puissent il estre arivé icil losengier plain d'envie ! car nus preudons n'aime lor vie .
Richece ot d'une porpre robe , nu tenez ore pas a lobe , que je vos di bien et afiche qu'il n'ot si bele ne si riche el monde , ne si envoisie .
La porpre fu toute enfroisie , s'i ot portretes a orfrois estoires de dus et de rois .
D'une bende d'or naelee a esmaus fu au col orlee mout richement la ceveçaille , et s'i ot , ce sachiez sanz faille , de riches pierres grant planté , qui mout rendoient grant clarté .
Richeice ot un mout cointe ceint , onc fame plus riche ne ceint .
La boucle d'une pierre fu qui ot grant force et grant vertu , que cil qui sor soi la portoit de nul venin rien ne doutoit , rien nu peüst envenimer .
Bien fesoit tel pierre a amer ; ele vausist a un riche home plus que trestoz li ors de Rome .
D'une autre pierre ert li mordanz , qui guerissoit dou mau des denz , et si avoit itel eür que cil pooit estre aseür trestot le jor de sa veüe qui a jeün l'avoit veüe .
Li clou furent d'or esmeré , qui furent el tesu doré ; si estoient gros et pesant , en chascun ot bien un besant .
Richece ot sus ses treces sores un cercle d'or : onques encores ne fu veüz si biau , ce cuit .
Li cercles fu d'or fin recuit , mes cil seroit bons devisierres qui vos savroit conter les pierres qui estoient , ne deviser , que l'en ne porroit pas priser l'avoir que les pierres valoient qui en l'or asises estoient .
Rubiz i ot , saphirs , jagonces , esmeraudes plus de deus onces ; mes devant ot el cercle asise une escharbocle par mestrise , et la pierre si clere estoit que maintenant qu'il anuitoit l'en s'en veoit bien au besoig conduire d'une liue loig .
Tel clarté des pierres issoit qu'a Richeice en replandissoit durement le vis et la face et , entor li , tote la place .
Richece tint par mi la main un valet de grant biauté plain qui fu ses amis veritex .
C'est uns hom qui en biaus ostiex maintenir mout se delitoit .
Il se chauçoit bien et vestoit , si avoit les chevaus de pris , qu'il cuidast bien estre repris ou de murtre ou de larrecin , se en s'estable eüst roncin .
Por ce amoit mout l'acointance de Richece et la bienvoillance , qu'il avoit tot jors son espens en demener les granz despens ; et el les pooit bien formir et ses despenses maintenir , qu'el li donoit autant deniers con s'el les puisast en greniers .
Aprés se fu Largesce prise , qui bien fu duite et bien aprise de fere honor et de despendre .
El fu dou lignage Alixandre , si n'avoit tel joie de rien con quant el pooit dire « tien » .
Neis Avarice la chaitive n'ert pas si a prendre ententive con Largeice estoit de doner ; et Dex li fessoit foissoner toz ses biens , qu'ele ne savoit tant doner come el plus avoit .
Mout ot Largeice pris et lox .
Ele ot les sages et les fox outreement a son bandon , tant avoit fet par son biau don .
S'ensi fust qu'aucuns la haïst , si cuit je que ele en feïst son ami par son grant servise ; et por ce ot ele a devise l'amor des povres et des riches .
Mout est fox hauz hom qui est chiches .
Hauz hom ne puet avoir nul vice qui tant li griet come avarice , car avers hom ne puet conquere ne seignorie ne grant terre , car il n'a pas d'amis planté dont il face sa volenté .
Mes qui amis voudra avoir , si n'ait mie chier son avoir , mes par biaus dons amis aquiere ; car trestot en autel maniere con la pierre de l'aÿmant tret a soi le fer soutiment , ausi atret le cuer des genz li ors qu'en done , et li argenz .
Largesce ot robe tote fresche d'une porpre sarazinesche , s'ot le vis bel et bien formé ; mes ele ot son col desfermé , qu'ele avoit ilec em present a une dame fet present , n'avoit guerres , de son fermal .
Mes ce ne li seoit pas mal que la cheveçaille ert overte , s'avoit sa gorge descoverte si que par outre la chemise li blancheoit la char alise .
Largeice la vaillant , la sage , tint un chevalier dou lignage le bon roi Artu de Bretaigne ; ce fu cil qui porta l'enseigne de valor et le gonfanon : encor est il de tel renon que l'en conte de li les contes et devant rois et devant contes .
Cil chevaliers noveilement fu venuz d'un tornoiement , ou il ot fete por s'amie mainte joste et mainte estormie ; maint vert hiaume i ot descerclé , et percié maint escu bouclé , et maint chevalier abatu et pris par force et par vertu .
Aprés toz ceus se tint Franchise , qui n'estoit pas brune ne bise , ainz estoit blanche plus que nois .
Si n'ot mie nés orlenois , einçois ot nés lonc et tretiz , euz vairs rianz , sorciz voutiz , s'ot les cheveus blondez et lons et fu plus simple c'uns colons .
Le cuer ot dolz et debouneire , ele n'ousast dire ne feire a nului rien qu'el ne deüst ; et c'ele un home coneüst qui fust destroiz por s'amitié , tost en eüst , ce cuit , pitié , qu'ele ot le cuer si piteable et si dolz et si amiable que , se nul por lui mal tresist , s'el ne li aidast , el crensist qu'el feïst mout grant vilennie .
El fu en une sorquenie qui ne fu mie de boraz : n'ot si riche jusqu'a Arraz et si fu si cueillie et jointe qu'il n'i ot une seule pointe qui en son droit ne fust asise .
Mout fu bien vestue Franchise , car nule robe n'est plus bele de sorquenie a demoiseile ; fame est plus cointe et plus mignote en sorquenie que en cote .
La sorquenie , qui fu blanche , senefioit que douce et franche estoit cele qui la vestoit .
Uns bachelers lez lui s'estoit pris a Franchise lez a lez , ne sai coment ert apelez , mes biaus estoit , se il fust ores filz au seignor de Guindesores .
Aprés se tenoit Cortoisie , qui mout estoit de toz proisie , qu'el n'iere orgueilleuse ne fole .
C'est cele qui a la querole , la seue merci , m'apela tot maintenant que je vin la .
Ele ne fu nice n'onbrage , mes sage et antre , sanz outrage , de biaus respons et de biaus diz : onc ne fu hom par li desdiz , ne ne porta autrui rancune .
Ele fu une clere brune , gente ert et bele et avenant , je ne sai fame mieuz pleisant .
Ele ert en totes corz bien dine d'estre empereriz ou roïne .
A li se tint un chevaliers , acointables et biau paliers , qui bien sot fere honor a genz .
Li chevaliers fu biaus et genz et as armes bien acesmez et de s'amie bien amez .
La bele Oiseuse vint aprés , qui se tint de moi asez pres .
De cele vos ai ge sanz faille la facon dite et la taille : ja plus ne vos en ert conté , car ce fu cele qui bonté me fist premiers , qu'ele m'ovri l'uis dou vergier , seue merci .
Aprés se tint , mon esciant , Joinece au vis cler et riant , qui n'avoit pas encor passez , si com je cuit , .xii. anz d'assez .
Niceite fu , si ne pensoit nul mal ne nul engin qui soit , mes mout ert envoisie et gaie , car joine chose ne s'esmaie fors de jouer , bien le savez .
Ses amis fu de lui privez en tel guise qu'i la bessoit toutes les foiz qu'il li plessoit , voiant toz ceus de la querole ; car qui tenist d'aus .ii. parole , il n'en fussent ja vergondeus , ainz les veïssiez entr'eus deus baisier come .ii. colombiaus .
Li valez fu joines et biaus , si estoit bien d'autel aage con s'amie , et d'autel courage .
Ensi queroloient ilecques cestes genz , et autres avecques , qui estoient de lor mesnies .
Franches genz et bien enseignies et gent de bel afaitement estoient tuit comunement .
Quant j'oi veües les semblances de ceus qui menoient les dances , j'oi lors talant que le vergier alasse veoir et cerchier , et remirer ces biaus loriers , ces pins , ces coudres , ces noiers .
Les queroles ja remenoient , car tuit li plusor s'en aloient o lor amies ombroier soz ces arbres por donoier .
Dex ! com menoient bone vie ! Fox est qui n'a de tel envie ! Qui autel vie avoir porroit , de meillor bien se soufreroit , qu'il n'est nus graindres paradis d'avoir amie a son devis .
D'ileques me parti atant , si m'en alai seus esbatant par le vergier de ça en la ; et li dex d'Amors apela trestot maintenant Dolz Regart .
N'a or plus talant qu'il li gart son arc doré ; sanz plus atendre li a lors comandé a tendre ; et cil gaires n'i atendi : tot maintenant l'arc li tendi , si li bailla , et .v. saietes , fors et luisanz , de trere pretes .
li dex d'Amors tantost de loing me prist a sivre l'arc ou poing .
Or me gart Dex de mortel plaie , se tant avient qu'il a moi traie ! Je , cui de ce ne fu noient , m'alai adez esbanoiant par le vergier tot a delivre , et cil pensa tost de moi sivre .
Mes en nul leu ne m'aresté tant que j'oi par trestot esté .
Le vergier par compasseüre fu toz de droite quarreüre , s'ot autant de lonc con de large .
Nul arbre n'i a , qui fruit charge , se n'est aucuns arbres hideus , dont il n'i ait ou trois ou deus ou vergier , ou plus , se devient .
Pomiers i ot , bien m'en sovient , qui chargoient pomes guernades , c'est uns fruiz mout bons a malades ; de noiers i ot a foison , qui chargoient en la seson tel fruit come sont noiz mugades , qui ne sont ameres ne fades ; alemandiers i ot planté que l'en ot ou vergier planté ; maint figuier et maint bon datier i trovoit qui en ot mestier .
Il ot ou vergier meint espice , clos de girofle et ricalice , graine de paradis novele , citoaut , anis et canele , et maint espice delitable que bon mangier fet aprés table .
El vergier ot arbres domesches , qui chargoient et coinz et pesches , chastaines , noiz , pomes et poires , nesfles , prunes blanches et noires , cereses fresches vermeilleites , cormes , alies et noiseites .
De granz loriers et de haus pins fu pueplez trestoz li jardins ; et d'oliviers et de ciprés avoit il ou vergier adés .
Ormes i ot , branchuz et gros , et aveques charmes et fos , coudres droites , trembles et fresnes , arables , hauz sapinz et chesnes .
Qu'iroie je ci acontant ? De divers arbres i ot tant que mout en seroie encombrez ainz que les eüsse nombrez .
Mes li arbre , ce sachez , furent si loing a loing con estre durent ; li uns fu loing de l'autre asis plus de .v. toises ou de sis ; mes li rain furent lonc et haut , et por le leu garder de chaut furent si espés par deseure que li solaus a nes une eure ne puet a la terre descendre ne fere mal a l'erbe tendre .
El vergier ot dains et chevriaus , si ot grant planté d'escuriaus qui par ces arbres gravissoient .
Conins i avoit , qui issoient toute jor hors de lor tesnieres ; em plus de quarante manieres aloient entr'aus tornoiant sor l'erbe fresche verdoiant .
Il ot par leus cleres fontaines sanz barberotes et sanz raines , cui li arbre fessoient ombre , mes n'en sai pas dire le nombre .
Par petiz ruisiaus , que Deduiz i ot fet fere par conduiz , si en aloit l'eve fesant une noise douce et plessant .
Entor les ruisiaus et les rives des fontaines cleres et vives poignoit l'erbe freschete et drue : ausi i pooit l'en sa drue couchier come sus une coute , car la terre est et douz et moute .
Por les fontaines i venoit tant d'erbe come il covenoit .
Mes mout rembelissoit l'afaire li leus , qui ere de tel aire qu'il i avoit de flor planté tot jorz et iver et esté : violete i avoit trop bele , espanie , fresche et novele ; s'i ot flors blanches et vermeilles , de jaunes en i ot merveilles : trop par ert cele terre cointe , car ele ert pipolee et pointe de flors de diverses colors dont mout estoit bone l'odors .
Ne vos tendré pas longe fable dou leu plesant et delitable .
Orendroit m'en covendra teire , car je ne porroie retreire dou vergier toute la biauté ne la grant delitableté .
Mes j'alai tant destre et senestre que j'oi tot l'afere et tot l'estre dou vergier cerchié et veü .
Et li dex d'Amors m'a seü endementieres aguetant con li vanieres qui atant que la beste en bon leu se meite por lessier aler la saeste .
En un trop biau leu arivé , en un destor , ou je trové une fontaine soz un pin .
Mes puis Charle ne puis Pepin ne fu ausi biaus pins veüz , et si estoit si hauz creüz qu'el vergier n'ot nul plus haut arbre .
Dedenz une piere de mabre ot Nature par grant mestrise soz le pin la fontaine asise ; si ot desus la pierre escrites el bort amont letres petites , qui disoient , ilec desus estoit morz li biau Narcisus .
Narcisus fu uns demoisiaus qui Amors tint en ses raisiaus ; et tant le sot Amors destraindre et tant le fist plorer et plaindre qu'il li covint a rendre l'ame , car Equo , une haute dame , l'avoit amé plus que rien nee , et fu por lui si mal menee qu'ele dit que il li donroit s'amor ou ele se mouroit .
Mes il fu por sa grant biauté plains de desdaing et de fierté , si ne le li vost ostroier ne por dire ne por proier .
Quant ele s'oï escondire , si en ot tel duel et tel ire et le tint a si grant despit qu'ele fu morte sanz respit .
Mes tot avant qu'ele morist , el pria a Deu et requist que Narcisus au cuer farasche , qu'el ot trové d'amer si lache , fust asproiez encor un jor et destroiz d'autretele amor dont il ne peüst mire atendre ; si poroit savoir et aprendre quel duel ont li loial amant , qui les refuse si vilmant .
Ceste priere fu resnable , et por ce la fist Dex estable ; que Narcisus par aventure a la fontaine clere et pure se vint soz le pin ombroier un jor qu'il venoit de chacier , qu'il avoit soffert grant traval de corre et amont et aval , tant qu'il ot soif por l'aspreté dou chaut et por la lasseté qui li ot tolue l'alaine .
Et quant il vint a la fontaine que li pins de ses rains covroit , ilec pensa que il bevroit .
Sus la fontaine toz adenz se mist lors por boivre dedenz , si vit en l'eve clere et nete son vis , son nés et sa bouchete ; et cil maintenant s'esbahi , car ses ombres l'avoit traï , qu'il cuida voair la figure d'un esfant bel a desmesure .
Lors se sot bien Amors venchier dou grant orguil et dou dangier que Narcisus li ot mené .
Bien li fu lors guerredoné , qu'il musa tant en la fontaine qu'il ama son ombre demainne , si en fu morz a la parclouse , c'est la some de ceste chose .
Car quant il vit qu'il ne porroit acomplir ce qu'il desiroit et qu'il estoit si pris par fort qu'il ne porroit avoir confort en nule fin ne en nul sen , il perdi d'ire tot le sen et fu morz en poi de termine .
Ensi si out de la meschine qu'il avoit devant escondite son guerredon et sa merite .
Dames , cest essample aprenez , qui vers vos amis mesprenez ; car se vos les lessiez morir , Dex le vos savra bien merir .
Quant li escrit m'ot fet savoir que ce estoit trestot por voir la fontaine au bel Narcisus , je me suis trez un poi ensus , que dedenz n'ousai esgarder , ainz comancai a coarder , que de Narcisus me sovint cui malement en mesavint .
Mes me pensai que a seür , sanz peor de mauvés eür , a la fontaine aler pooie ; por folie m'en esloignoie .
De la fontaine m'apressai ; quant je i fui , si m'abessai por voair l'eve qui couroit et la graveile qui bouloit au fonz , plus clere qu'argenz fins .
De la fontaine c'est la fins , en tot le monde n'a si bele .
L'eve est tot jorz fresche et novele , qui nuit et jor sort a grant ondes par .ii. doiz cleres et parfondes .
Tot entor croist l'erbe menue , qui vient por l'eve espesse et drue ne en yver ne puet mourir , ne l'eve sechier ne tarir .
El fonz de la fontaine aval avoit .ii. pierres de cristal qu'a grant entente remirai .
Mes une chose vos dirai qu'a merveille , ce cuit , tendroiz maintenant que vos l'entendroiz .
Quant li solaus , qui tot aguiete , ses rais en la fontaine giete et la clarté aval descent , lors perent colors plus de cent ou cristal , qui par le soleil devient inde , jaune et vermeil .
Si est cil cristaus merveilleus , une tel force a que li leus , arbres et flors , et quan qu'aorne le vergier , i pert tot a orne .
Et por la chose feire entendre , un essample vos voil aprendre : ausi con li mireors montre les choses qui sont a l'encontre et i voit l'en sanz coverture et lor color et lor figure , tot autresi vos di por voir que li cristaus sanz decevoir tot l'estre dou vergier encuse a celui qui en l'eve muse ; car torjors , quel que part qu'il soit , l'une moitié dou vergier voit ; et c'il se torne , maintenant porra veoir le remenant ; si n'i a si petite chose , tant soit reposte ne enclouse , dont demontrance ne soit feite con s'ele ert ou cristal portrete .
C'est li miroërs perilleus , ou Narcisus , li orgueilleus , mira sa face et ses ieuz vers , dont il jut puis morz toz envers .
Qui en ce miroër se mire ne puet avoir garant ne mire que il tel chose as ieuz ne voie qui d'amors l'a mis tost en voie .
Maint vaillant home a mis a glaive cil miroërs , car li plus saive , li plus preu , li mieuz afetié i sont tost pris et agaitié .
Ci sort as genz noveile rage , ici se changent li corage , ci n'a mestier sens ne mesure , ci est d'amer volenté pure , ci ne se set conseiller nus , car Cupido , li filz Venus , sema d'Amors ici la graine qui toute acuevre la fontaine , et fist ses laz environ tendre et ses engins i mist por prendre demoiseilles et demoisiaus , qu'Amors si ne velt autre oisiaus .
Por la graine qui fu semee fu ceste fontaine apelee la Fontaine d'Amors par droit , dont plusor ont en maint endroit parle en romanz et en livre .
Mes ja mes n'oroiz mielz descrivre la verité de la matere , quant j'avré apost le mistere .
Adés me plot a demorer a la fontaine remirer et as cristaus , qui me mostroient mil choses qui entor estoient .
Mes de fort eure m'i miré .
Las ! tant en ai puis soupiré ! cil miroërs m'a deceü : se j'eusse avant coneü quex ert sa force et sa vertuz , ne m'i fusse ja enbatuz , que maintenant ou laz cheï qui maint home a pris et traï .
El miroër entre mil choses choisi rosiers chargiez de roses qui estoient en un destor , d'une haie bien clos entor ; et lors m'en prist si grant envie que ne lessasse por Pavie ne por Paris que je n'alasse la ou je vi la greignor tase .
Quant cele rage m'ot si pris , dont maint autre ont esté sorpris , vers les rosiers tantost me trés ; et bien sachiez , quant je fui pres , l'odor des roses savoree m'entra jusques en la coree , que por noiant fusse enbasmez .
Et s'asailliz ou mesamez n'en cuidasse estre , j'en cueillisse au moins une que je tenisse en ma main por l'odor sentir .
Mes peor oi dou repentir , que il en peüst de legier desplaire au seignor dou vergier .
Des roses i ot grant monciaus , ausi beles n'avoit soz ciaus ; si ot boutons petiz et clous , et tex qui sont un poi plus grous ; si en i a d'autre moison , qui traient ja a lor seson et s'aprestoient d'espanir .
Icil ne font pas a haïr : les roses overtes et lees sont en un jor toutes alees , et li bouton durent tuit frois a tot le moins .ii. jors ou trois .
Icil bouton mout m'enbelurent , onques si bel nu leu ne crurent .
Qui em poroit un arachier , il le devroit avoir mout chier ; se chapel en peüse faire , je n'amasse tant nul afaire .
Entre les autres en eslui un si tres bel , envers celui nul des autres rien ne prisé puis que celui bien avisé ; car une color l'enlumine qui est si vermeille et si fine con Nature le pot plus faire .
Des fueilles i a quatre paire , que nature par grant maistire i ot asisses tire a tire ; la tige ere droite con jons , et par desus siet li boutons si qu'i ne cline ne ne pent .
L'odor de lui entor espent ; la soautume qui en ist tote la place replenist ; et quant jou senti si fleirier , je n'oi talant de repairier , ainz m'en apressai por le prendre , se g'i osasse les mains tendre .
Mes chardon agu et poignant m'en aloient trop esloignant ; espines tranchanz et aguës , orties et ronces cornues ne me lessoient avant trere , car je me cremoie mal feire .
Li dex d'Amors , qui , l'arc tendu , avoit tout jorz mout entendu a moi porsivre et espier , s'iere arestez soz un figuier ; et quant il ot aperceü que j'avoie ensint esleü ce bouton , qui plus me seoit que nul des autres ne fessoit , il a tantost pris une floiche ; et quant la corde fu en coche , il entesa jusqu'a l'oreille l'arc qui estoit fors a mervoille et tret a moi par tel devise que par mi l'ueil m'a ou cuer mise sa saiete par grant roidor ; et lors me prist une froidor dont je desoz chaut peliçon ai puis sentu mainte friçon .
Quant j'oi ensint esté bersez , arieres sui tantost versez .
Li cuers me faut , li cuers me ment , pasmez fui ilec longuement ; et quant je vin de pasmoison et j'oi mon sens et ma resson , je fui mout vains , et si cuidié grant fes de sanc avoir vidié .
Mes la saiete qui me point ne tret onques sanc de moi point , ainz fu la plaie toute soiche .
Je pris lors a .ii. mains la floiche et començai fors a tirer et , en tirant , fort soupirer ; et tant tirai que j'amené le fust a moi tot enpené ; mais la saiete barbelee , qui Biauté estoit apelee , m'ot si dedenz le cuer fichiee qu'ele n'en pot estre esrachiee , ançois remest encor dedens , et si n'en isi onques sans .
Angoissiez fu mout et troblez .
Por le peril qui fu doublez ne soi que fere ne que dire ne de ma plaie trover mire , car por herbe ne por racine n'en atendoie medecine , mes vers le bouton me traioit li cuers , qui aillors ne beoit .
Se je l'eüsse en ma baillie , il m'eüst rendue la vie .
Li veoirs sanz plus et l'odors aligoit mout de mes doulors .
Je me començai lors a traire vers le bouton qui souëf flaire , et Amors ot ja recovree une saiete a or ovree .
Simpleice ot non , c'est la segonde , qui maint home par mi le monde et mainte dame a fet amer .
Quant Amors me vit aprimer , il tret a moi sanz menacier la floiche , ou il n'ot point d'acier , si que par l'ueil ou cuer m'entra la saiete qui me navra .
Ja n'en gerrai par home né , car au tirer en amené le fust a moi sanz grant contenz , mes la saiete remaint enz .
Or sachiez bien de verité que se j'avoie avant esté dou bouton bien entalantez , lors fu graindre la volentez ; et quant li maus plus m'engrignoit , et la volenté me croissoit tot jorz d'aler vers la rousete , qui mielz oloit que violeite .
Si me venist mieuz reüser , mes ne pooie refuser ce que mes cuers me comandoit : tot adés la ou il tendoit m'estovoit aler tot a force .
Mes li archiers , qui mout s'esforce de moi grever et mout se poine , ne m'i let pas aler sanz poine , ainz m'a fet , por mieuz afoler , la tierce floiche ou cors voler , que Cortoisie ert apelee .
La plaie fu parfonde et lee , si me covint cheoir pasmé desoz un oliver ramé .
Grant piece i jui sanz remuer .
quant je me poi esvertuer , dont pris la floiche et si osté tantost le fust de mon costé , mes la saiete ne poi traire por rien que je seüse faire .
En mon seant lores m'asis , mout angoisseus et mout pensis .
Mout me destraint iceste plaie , qui me semont que je me traie vers le boton qui m'atalante .
Mes li archiers me rapoente et me doit bien espouenter , qu'eschaudez doit eve douter .
Mes grant chose a en estovoir : se je veïse ilec plovoir carriaus et pierres pelle melle ausint espesse come grelle , si estuet il que j'i alasse , qu'Amors , qui tote chose passe , me donoit cuer et hardement de feire son comandement .
Je me sui lors en piez dreciez , foibles et vains come bleciez , et m'esforcai mout de marchier ( nou lessai onques por l'archier ) vers la rousete ou mes cuers tent ; mes espines i avoit tant , chardons et ronces , qu'onques n'oi pooir de passer l'espinoi si qu'au bouton peüse ateindre .
Lez la haie m'estut remaindre qui au roses estoit joignant , fete d'espines mout poignant .
Mout bel me fu dont je estoie si pres que dou boton sentoie la douce odor qui en issoit , et durement m'abelisoit ce que jou veoie a bandon ; s'en avoie grant guerredon , que mes maus en entroblioie por le delit et por la joie .
Mout fui joianz et mout fui aise , ja mes n'ert rien qui tant me plaise come estre illec a sejor , n'en queïsse partir nul jor .
Mes quant g'i oi esté grant piece , li dex d'Amors , qui tot despiece mon cors dont il a fet bersaut , me redonne un novel asaut et tret , por moi mestre a meschief , une autre floiche de rechief , si que ou cuer soz la memele m'a fet une plaie novele .
Compaignie ot non la saiete : il n'est nule qui plus tost mete a merci dame ou damoiseile .
La grant dolor me renoveile de mes plaies de maintenant , .iii. foiz me pasme en un tenant .
Au revenir plains et soupire , car ma dolors croist et empire si que je n'ai mes esperance de garison ne d'alijance ; mielz voudroie estre morz que vis , car en la fin , ce m'est avis , fera Amors de moi martir , je ne m'en puis par el partir .
Il a endementiere prise une autre floiche , que mout prise et que je tien a mout pesant , c'est Biau Samblant , qui ne consent a nul amant qu'i se repente d'Amors servir , que que il sente .
Ele est aguë por percier , tranchant come rasoer d'acier , mes Amors avoit mout bien ointe d'oignement precieus la pointe , por ce qu'ele ne puist trop nuire , qu'Amors ne veut pas que je muire , ainz veut que j'aie aligement por l'ointure de l'oignement , qui ere toz de confort plains .
Amors l'avoit fet o ses mains por les fins amanz conforter ; et por les miens maus deporter a il cele floiche a moi traite , si m'a ou cuer grant plaie fete .
Mes li oignement s'espandi par mes plaies , si me rendi le cuer qui m'ert dou tot failli .
Je fusse mort et mal bailli se li douz oignement ne fust .
Lors ai a moi tost tret le fust , mes la saiete est enz remese , qui ot esté de novel rese .
Si en i ot .v. encrotees qui en seront a poine ostees .
Li oignement mout me valut par mes plaies , si me dolut la plaie si que la dolor me fessoit muer la color .
Cele floiche ot fiere costume : doçor i ot et amertume .
J'ai bien sentu et coneü qu'el m'a aidié , si m'a neü : il ot angoise en la pointure , si tost m'asouage l'ointure .
D'une part m'oint , d'autre me cuit : ausint m'aïde , ausint me nuit .
Lors est tot maintenant venuz amors vers moi les saus menuz .
En ce qu'il vint , si m'escria : « Vasaus , pris estes , rien n'i a de destorner ne de desfendre , ne fai pas dangier de toi rendre .
Quant plus volentiers te rendras , et plus tost a merci vendras .
Il est fox qui moine dangier vers celui que doit losengier et qu'il covient a souploier .
Tu ne puez vers moi forçoier , et si te veil bien enseignier que tu ne puez rien gaaignier en felonie n'en orgueil ; mes ren toi , puis que je le voil , em pais et debonoirement » .
Et je respondi maintenant : « Par Deu , volentiers me rendrai , ja vers vos ne me desfendrai .
Ja Deu ne place que je pense que j'aie ja vers vos desfense , car il n'est pas resson ne droiz .
Vos poez quan que vos voudroiz feire de moi , pendre ou tuer , bien sai que je ne puis muer , car ma vie est en vostre main .
Ne puis vivre jusqu'a demain , se n'est par vostre volenté .
J'atent par vos joie et santé , que ja par autre ne l'avré , se vostre main , qui m'a navré , ne me done la guerison ; et se de moi vostre prison volez fere ne ne daigniez , ne m'en tieng pas a engigniez ; et sachiez que n'en ai point d'ire : tant ai oï de vos bien dire que metre veil tot a devise cuer et cors en vostre devise , car , se ge faz vostre voloir , je ne me puis de rien doloir .
Encor , ce cuit , en aucun tens avré la merci que j'atens , et par ce covent me ren gié .
» A ce mot vols bessier son pié , mes il m'a par mi la main pris et me dit : « Je t'ain mout et pris dont tu as respondu issi .
Onques voir tex respons n'issi d'ome vilain mal enseignié , et si i as tant gaaignié que je veil por ton avantage que tu me faces tost homage .
Si me besseras en la bouche , ou onques nus vilains ne touche .
Je n'i lesse mie touchier chascun vilain , chascun porchier , ainz doit estre cortois et frans cui ge ensint a home prans .
Sanz faille , il i a poine et fais en moi servir , mes je te fais honor mout grant , et si doiz estre mout liez dont tu as si bon mestre et seignor de si haut renon , qu'Amors porte le gonfanon de Cortoisie et la baniere , si est de si bone maniere , si douz , si frans et si gentis que qui c'onques est ententis a li servir et honorer , dedenz li ne puet demorer vilenie ne mesprison ne nule mauvese aprison .
» Atant devins ses hom mains jointes , et sachiez que mout me fis cointes dont sa bouche baisa la moie : ce fu ce dont j'oi greignor joie .
Il m'a lores requis ostages : « Amis , fet il , j'ai mainz homages et d'uns et d'autres receüz dont j'ai puis esté deceüZ .
Li felon plain de fauseté m'ont par mainte foiz bareté d'aus ai oïe mainte noise ; mes il savront come il m'en poise .
Se je les puis a mon droit prendre , je lor voudrai chierement vendre .
Or voil je , por ce que je t'ains , de toi estre si bien certains et te veil si a moi lier que tu ne me puisses nier ne promesse ne covenant , ne fere nul desavenant .
Pechiez seroit se tu trichoies , qu'il me semble que loiaus soies .
- Sire , fis je , or m'entendez : ne sai por quoi vos demandez plege de moi ne seürté .
Ja savez vos de verité que mon cuer m'avez si toloit et si pris que , s'il bien vouloit , ne puet il fere rien por moi , se ce n'estoit par vostre ostroi .
Li cuers est vostres , non pas miens , car il covient , soit maus soit biens , que il face vostre pleisir , nus ne vos en puet desaisir .
Tele garde i avez vos mise qui le garde bien a devise ; et , par tot ce , se rien doutez , fetes i clef , si l'emportez , et la clef soit en leu d'outages .
- Par mon chief , ce n'est mie outrages , respont Amors , je m'i acors .
Il est assez sire dou cors qui a le cuer en sa comande : outrages est , qui plus demande .
» Lors a de s'aumouniere treite une petite clef bien feite , qui fu de fin or esmeré : « A ceste , dist il , fermeré ton cuer , ne quier autre apoal .
Soz ceste clef sont mi joal , si te di verité sus m'ame que ele est de mon escrin dame , et si a mout grant poesté .
» Lors la me toucha au costé et ferma mon cuer si souef qu'a grant poine senti la clef .
Ensi fist sa volenté toute , et quant je l'oi mis hors de doute : « Sire , fis je , grant talant é de fere vostre volenté ; mes mon servise recevez en gré , foi que vos me devez .
Nou di pas par recreandise , que point ne dot vostre servise , mes sergenz en vain se travaille de fere servise qui valle , se li servise n'atalante au seignor cui l'en le presente .
» Amors respont : « Or ne t'esmoie .
Puis que mis t'es en ma menoie , je resoif ton servise en gré , si te metrai en haut degré , se mauvestié ne le te tost ; mes , espoir , ce n'ert mie tost .
Granz biens ne vient pas en poi d'eure , il i covient poine et demeure .
Aten et suefre la destrece qui orendroit te nuit et blece , car je sai bien par quel poison tu seras trez a gairison .
Se tu te tiens en loiauté , je te donrai tel dïauté qui de ta plaie te garra .
Mes , par mon chief , or i para se tu de bon cuer serviras et coment tu acompliras nuit et jor les comandemenz que je coment as fins amanz .
- Sire , fis je , por Deu merci , avant que vos movez de ci , voz comandemenz m'enchargiez .
Je sui dou feire encoragiez ; mes , espoir , se ge nes savoie , tost porroie issir hors de voie .
Por ce sui en grant de l'aprendre que je n'i veil de rien mesprendre .
» Amors respont : « Tu diz mout bien , or les enten et les retien ; li mestres pert sa poine toute quant li deciples qui escoute ne met son cuer el retenir si qu'il l'en puise sovenir .
» Li diex d'Amors lors m'encharja , tot issi com vos oroiz ja , mot a mot ses comandemenz .
Bien les devise cist romanz ; qui amer veut , or i entende , que li romanz des or amende .
Des or le fet bon escouter , s'il est qui le sache conter , car la fin dou songe est mout bele et la matire en est novele .
Qui dou songe la fin ora , je vos di bien que il porra des jeus d'amors assez aprendre , puis que il veille tant atendre que je die et que j'encomance dou songe la senefiance .
La verité , qui est coverte , vos sera lores toute overte quant espondre m'oroiz le songe , car il n'i a mot de mençonge .
« Vilenie premierement , ce dist Amors , voel et conment que tu gerpisses sanz reprendre , se tu ne velz vers moi mesprendre .
Si maudi et escommenie touz ceus qui aiment Vilenie .
Vilenie fait les vilains , por ce n'est pas drois que je l'ains : vilains est fel et sanz pitié , sanz servise et sanz amitié .
Or te garde bien de retreire chose de gent qui face a teire .
N'est pas proece de mesdire ; a Keu le senechal te mire , qui jadis par son moqueïz fu mal renomez et haïz .
Tant con Gauvains , li bien apris , par sa cortoisie ot de pris , autretant ot de blasme Keus , por ce qu'i fu fel et crueus , remponieres et mal paliers desor toz autres chevaliers .
Soies cortois et acointables , de paroles douz et resnables et au granz genz et aus menues ; et quant tu iras par les rues , gart que tu soies coutumiers de saluer les genz premiers .
Et s'aucuns avant te salue , si n'aies pas ta bouche mue , ainz te garnis de saluz rendre sanz demorer et sanz atendre .
Aprés gardes que tu ne dies ces orz moz ne ces ribaudies : ja por nomer vilainne chose ne doit ta bouche estre desclouse .
Je ne tien pas a cortois home qui orde chose et laide nome .
Toutes fames ser et honore , en aus servir poine et labeure ; et se tu oz nul mesdisanz qui aille fame despisant , blasme le et di qu'il se taise .
Fai , se tu puez , chose qui plaise as dames et as demoiseilles , si qu'eus oient bones noveles de toi dire et raconter : par ce porras em pris monter .
Emprés tot ce d'orgueil te garde ; car qui entent bien et esgarde , orgueil est folie et pechiez ; et qui d'orgueil est entechiez , il ne puet son cuer aploier a servir ne a souploier .
Orgueilleus fet tot le contraire de ce que fins amant doit feire .
Mes qui d'amors se velt pener , il se doit cointement mener .
Hons qui porchace druerie ne vaut neant sanz cointerie .
Cointerie n'est pas orguiauz .
Qui est cointes , il en vaut miaus , por que il soit d'orgueil vuidiez , qu'il ne soit fox n'outrecuidez .
Moine toi bel , selonc ta rente , et de robe et de chaucemente : bele robe et bel garnement amendent home durement ; et si doiz ta robe baillier a tel qui sache bien taillier , qui face bien seanz les pointes et les manches vestanz et cointes .
Solers a laz et estivaus aies sovent frais et noviaus , et gart qu'i soient si chauçant que cil vilain aillent tençant en quel guise tu te chauças et de quel part tu i entras .
De ganz , d'aumouniere de soie et de ceinture te cointoie ; et se tu n'es de la richeice que fere puisses , si t'adreice ; mes au plus bel te doiz deduire que tu poras , sanz toi destruire .
Chapel de flor , qui petit coste , ou de rouses a Pentecoste , ice puet bien chascuns avoir , qu'il n'i covient pas grant avoir .
Ne sueffre sus toi nul'ordure , lave tes mains , tes denz escure ; s'en tes ongles pert point de noir , ne l'i lesse point remanoir .
Cous tes manches , tes cheveus pigne , mes ne te fardes ne ne guignes , ce n'apartient s'a dames non ou a cels de mauvés renon , qui amors par male aventure ont recovrees sanz droiture .
Emprés ce te doit sovenir d'anvoiserie maintenir .
A joie et a deduit t'atorne , amor n'a cure d'ome morne ; c'est maladie mout cortoise , l'en en joe et rit et envoise .
Il est ensi que li amant ont par eures joie et torment ; amant sentent les maus d'amer , une eure douz , autre eure amer .
Maus d'amer est mout corageus : or est li amanz en ses geus , or est destroiz , or se demente , une eure pleure , autre eure chante .
Se tu sez nul bel deduit fere par quoi tu puisses a gent plere , je te comant que tu le faces .
Chascuns doit fere en totes places ce qu'i set qui mieuz li avient , car los et pris et grace en vient .
Se tu te senz haste et legier , ne fai pas dou saillir dangier ; et se tu es bien a cheval , tu doiz poindre amont et aval ; et se tu sez lances brisier , tu t'en puez mout fere prisier ; et s'aus armes es acesmez , par ce seras .x. tanz amez .
Se tu as la voiz clere et saine , tu ne doiz mie querre essoine de chanter , se l'en t'en semont , car biaus chanter abelist mont ; si avient bien a bacheler que il sache de vïeler , de citoler et de dancier : par ce se puet mout avancier .
Ne te fai tenir por aver , que ce te pouroit mout grever .
Il avient bien que li amant doignent dou lor plus largement que cil vilain entule et sot .
Onques hom rien d'amer ne sot cui il n'abelist a doner .
Se nus se veut d'amors pener , d'avarice trop bien se gart ; que cil qui a por un regart ou por un ris douz et serin douné son cuer tot enterin , doit bien aprés si riche don doner ce qu'il a a bandon .
Or te veil briement recorder ce que t'ai dit por remenbrer , que la parole mains engrieve a retenir quant ele est brieve .
Qui d'Amors veut fere son mestre , cortois et sanz orgueil doit estre , cointe se tiengne et envoisiez et de largesce soit proisiez .
Enprés te doing em penitance que nuit et jor sanz repentance en amors metes ton penser .
Tot jorz i pense sanz cesser , et te menbre de la douce eure dont la joie tant te demeure ; et por ce que fins amanz soies , veil je et comant que tu aies en un seul leu tot ton cuer mis , si qu'il n'i soit mie demis , ainz toz entiers sanz tricherie , car je n'aim pas metoierie .
Qui en mains leus son cuer depart , par tot en a mauvesse part ; mes de celui point ne me dout qui en un leu met son cuer tout .
Por ce veil qu'en un leu le metes , mes gardes bien que ne le pretes ; car se tu l'avoies presté , jou tendroie a chaitiveté .
Mes done le en don tot quite , si en avras greignor merite ; car bontez de chose prestee est tost rendue et aquitee , mes de chose donee en dons doit estre grant li guerredons .
Donc le done tot quitement , si le fai debonairemant , car l'en doit chose avoir mout chiere qui est donee a bele chiere ; et je ne pris le don un pois que l'en done desus son pois .
Quant tu avras ton cuer doné , si con je t'ai ci sarmoné , lors te vendront les aventures qui as amanz sont griés et dures .
Sovent , quant il te sovendra de tes amors , te covendra partir de gent par estovoir , qu'il ne puissent apercevoir le mal dont tu es angoisseus .
A une part iras tot seus , lors te vendront soupirs et plaintes , friçons et autres dolors maintes ; em plusors sens seras destroiz , une eure chaut , autre eure froiz , vermaus une eure , et autre pales ; onques fievres n'eüs si males , ne cotidïanes ne quartes .
Bien avras , ainz que tu t'em partes , les doulors d'amors essaïes .
Or avendra autre foïes qu'en pensant t'entroblieras et une grant piece seras ausi come une ymage mue qui ne se croule ne remue , sanz pié , sanz main , sanz doi croller , sanz ieuz movoir et sanz paler .
A chief de piece revendras a ton memoire , et tressaudras el revenir en esfreor ausi com hom qui a peor , et soupirras de cuer parfont ; car bien saches qu'ensi le font cil qui ont les maus essaiez dont tu es or si esmaiez .
Aprés est droiz qu'i te soviengne que trop est t'amie lointaigne .
Lors diras : « Diés ! con sui mauvois , quant la ou mes cuers est ne vois ! Mon cuer seul por quoi i envoi ? Adés i pens et rien n'en voi ! Quant je puis les ieuz envoier aprés , por le cuer convoier , se mi oil mon cuer ne convoient , je ne pris rien quen que il voient .
Doivent se il ci arester ? Nenil , mes aillent visiter ce don li cuer a tel talant ! je me puis bien tenir a lent , quant de mon cuer sui si lointiens .
Si m'aïst Diex , por fol m'en tiens .
Or irai , plus nou lesserai , ja mes a aise ne serai devant qu'aucune enseigne en oie .
» Lores te metras en la voie et iras la par tel covant qu'a ton esme faudras sovent et gasteras en vain tes pas : ce que tu quiers ne verras pas , si covendra que tu retornes sanz plus fere , pensis et mornes .
Lores seras a grant meschief et te vendront tot de rechief soupirs et pointes et friçons , que poignent plus que herisons .
Qui ne le set , si le demant a ceus qui sont loial amant .
Ton cuer ne porras apoier , ainz iras encor essaier se tu verras par aventure ce don tu es en si grant cure ; et se tu te puez tant pener qu'au veoir puises asener , tu voudras mout ententis estre a tes ieuz saouler et pestre .
Grant joie en ton cuer demoinras de la biauté que tu verras , et saches que dou regarder feras ton cuer frire et larder , et tot adés en regardant aviveras le feu ardant .
Qui ce qu'il aime plus regarde plus alume son cuer et larde ; cil larz alume et fet flamer le feu qui fet les genz amer .
Chascuns amanz suit par costume le feu qui l'art et qui l'alume ; quant il le feu de plus pres sent , et il s'en vet plus apressant .
Li feus si est ce qu'i remire s'amie qui le fet defrire : quant il de lui se tient plus pres , et il plus est d'amer engrés .
Ce sevent tuit , sage et musart : qui plus est pres dou feu plus art .
Tant con ta joie einsi verras , ja mes movoir ne t en querras ; et quant partir t'en covendra , trestot le jor te sovendra de ce que tu avras veü , si te tendras a deceü d'une chose mout laidement , car onques cuer ne hardement n'eüs de li aressoner , ainz as esté sanz mot soner lez li , con fox et entrepris .
Bien cuideras avoir mespris dont tu n'as la bele apelee avant qu'ele s'en fust alee .
Torner te doit a grant contreire , car se tu n'em peüses treire fors seulement un bel salu , si eüst il .c. mars valu .
Lors te penras a demaler , et querras achoison d'aler de rechief encor en la rue ou tu avras cele veüe que tu n'ousas mestre a resson .
Mout iroies en sa meson volentiers , s'achoison avoies .
Il est droiz que toutes tes voies et tes alees et ti tor s'en revienent par la entor ; mes vers la gent trop bien te cele et quier autre achoison que cele qui cele part te fet aler , qu'il est granz sens de soi celer .
S'il avient chose que tu troves la bele ou point que tu la doives araisoner ne saluer , lors t'estovra color muer , si te fremira tot li sans , parole te faudra et sens quant tu cuideras comancier ; et se tant te puez avancier que ta resson comencier oses , quant tu devras dire .iii. choses , tu n'en diras mie les .ii. , tant seras vers li vergondeus .
Il n'ert ja nus si apensez qui en ce point n'oblit asez , se tex n'est que de guille serve .
Mes faus amanz content lor verve si come il veulent , sanz peor ; icil sont fort losengeor ; il dient un et pensent el , li traïtres felon mortel .
Quant ta reison avras fenie sanz dire mot de vilenie , mout te tendras a conchié quant tu avras rien oublié qui te fust avenant a dire .
Lores seras en grant martire : c'est la bataille , c'est l'ardure , c'est li contanz qui tot jors dure ; amanz n'avra ja ce qu'i quiert , tot jors i faut , ja em pais n'iert , ja fin ne prendra ceste guere , tant que j'en veille la pes querre .
Quant ce vendra qu'il sera nuiz , lors avras plus de mil anuiz .
Tu te coucheras en ton lit , ou tu avras poi de delit , que quant tu cuideras dormir , tu comenceras a fremir , a tressaillir , a demener ; sor costé t'estovra torner et puis envers et puis adenz con home qui a mal es denz .
Lors te vendra en remenbrance et la façon et la samblance a qui nule ne s'apareille .
Si te dirai fiere merveille : tel foiz sera qu'il t'ert avis que tu tendras cele au cler vis entre tes braz trestote nue ausi con s'el fust devenue dou tot t'amie et ta compaigne .
Lors feras chastiaus en Espaigne et avras joie de noiant tant con tu iras foloiant en la pensee delitable ou il n'a que mençonge et fable ; mes poi i poras demorer ; lors comanceras a plorer et diras : « Dex ! qu'ai ge songié ? Qu'est or ce ? Ou estoie gié ? Ceste pensee , dont me vint ? certes le jor .x. foiz ou vint voudroie qu'ele revenist ; el me pest tot et replenist de joie et de bone aventure ; mes ce m'a mort que poi me dure .
Diex ! verai je ja que je soie en itel point que je pensoie ? G'i voudroie estre par covent que je moruse maintenant ; la mort ne me greveroit mie , se ge moroie es braz m'amie .
Mout me grieve Amors et tormente , sovent me plain et me demante : mes se tant fait Amors que j'oie de m'amie enterine joie , bien seront mi mal acheté ! Je ment ! Trop i a chier cheté ! Je ne me tien mie por sage dont je demendai tel outrage ; car qui demande musardie , bien est droiz que l'en l'escondie .
Ne sai coment dire l'osé ! Maint plus preu et plus alosé de moi avroient grant honor en un loier assez menor .
Mes se , sanz plus , d'un seul bessier me deignoit la bele aasier , mout avroie riche deserte de la poine que j'ai souferte .
Mes fort chose est a avenir , je m'en puis bien por fol tenir quant j'ai mis mon cuer en tel leu dont ja n'avré joie ne preu .
Si di ge que fol et que garz , que mieuz vaut de li un regarz que d'autre li deduit entiers .
Mout la verroie volentiers orendroites , se Diex m'aïst ; gariz fust , c'un poi la veïst ! Dex , quant sera il ajorné ? Trop ai en cest lit sejorné ; je ne pris guieres tel gesir , quant je n'ai ce que je desir .
Gesirs est aniieuse chose quant l'en ne dort ne ne repose .
Mout m'anuie certes et grieve quant l'aubë orendroit ne lieve et que la nuit tost ne trespasse ; car s'il fust jorz , je me levasse .
Ha ! solaus ! Por Deu , car te haste , ne sejorne ne ne t'areste , fai departir la nuit oscure et son anui , que trop me dure .
» La nuit ensint te contendras et de repos petit prendras , s'onques le mal d'amer conui ; et quant tu ne porras l'anui sosfrir en ton lit de veillier , lors t'estovra apareillier , vestir , chaucier et atorner ainz que tu voies ajorner .
Lors t'en iras en recelee , soit par pluie soit par jelee , tot droit vers la meson t'amie , qui se sera bien endormie et a toi ne pensera gueres .
Une eure iras a l'uis derieres savoir s'il est remainz desfers et jucheras ilec defoirs touz seus a la pluie et au vent ; aprés vendras a l'uis devant , et se tu treves fendeüre , par fenestre , par serreüre , oreille et escoute par mi s'il se sont laienz endormi ; et se la belle , sanz plus , veille , çou te lo ge bien et conseille qu'el t'oie plaindre et doloser , si qu'el sache que reposer ne puez en lit por s'amitié .
Bien doit fame aucune pitié avoir de celui qui endure tel mal por lui , se mout n'est dure .
Si te dirai que tu doiz faire por amor dou haut seintuaire de quoi tu ne puez avoir aise : au revenir la porte baise , et por ce que l'en ne te voie devant la meson n'en la voie , gart que tu soies repairiez ainz que li jorz soit esclariez .
Icil venirs , icil alers , icil veilliers , icil pensers fet aus amanz soz les drapiaus durement amesgrir les piaus , bien le savras par toi meïsmes .
Il covient que tu t'esseïmes , car bien saches qu'amors ne lesse sor fin amant color ne gresse .
A ce sont bien cil parissant qui vont les dames traïssant : il dient por eus losengier qu'il ont perdu boivre et mengier , et je les voi , les gangleors , plus gras qu'abez ne que priors .
Encor te comant et encharge que tenir te faces a large a la pucele de l'ostel : un garnement li done tel qu'el die que tu es vaillanz .
T'amie et toz ses bienvoillanz doiz honorer et chiers tenir , granz biens te puet par eus venir ; quant cil qui de li sont privé li conteront qu'il t'ont trové preu et cortois et afaitié , mieuz t'an amera la moitié .
Dou païs gaires ne t'esloigne ; et se tu as si grant besoigne que il esloignier te coviengne , gardes bien que tes cuers remaigne et pense dou tost retorner .
Tu ne doiz gueres sejorner , fai samblant que veoir te tarde cele qui ton cuer a en garde .
Or t'ai dit coment n'en quel guise amanz doit fere mon servise .
Or le fai donques , se tu viaus de la belle avoir tes aviaus .
» Quant Amors m'ot ce comandé , je li ai lores demandé : « Sire , en quel guise ne coment pueent endurer cil amant les maus que vos m'avez contez ? Forment en sui espouentez .
Coment vit hom et coment dure qui est em poine et en ardure , en duel , en soupirs et en lermes , et en toz poinz et en toz termes est en sousi et en esveil ? Si m'aïst Dex , mout me merveil coment hom , s'il iere de fer , puet un an vivre en tel enfer .
» Li dex d'Amors lors me respont et ma demande bien m'espont : « Biaus amis , par l'ame mon pere , nus n'a bien s'il ne le compere ; s'en aime l'en mieuz le chaté quant l'en l'a plus chier acheté ; et plus en gré sont receü li bien ou l'en a mal eü .
Il est voirs que nus maus n'ataint a celui qui les amanz taint ; nes qu'em puet espuisier la mer , ne poroit nus les maus d'amer conter en romanz ne en livre .
Et totes voies covient vivre les amanz , qu'il lor est mestiers .
Chascuns fuit la mort volentiers .
Cil que l'en met en chartre oscure , en verminiere et en ordure , qui n'a que pain d'orge ou d'avaine , ne se muert mie por la poine .
Esperance confort li livre , et se cuide voair delivre encor par aucune cheance .
Trestote autretele beance a cil qu'Amors a en prison .
Il espoire sa guerison , ceste esperance le conforte et cuer et talant li aporte de son cors a martire offrir .
Esperance li fet souffrir les maus , dont nus ne set le conte , por la joie qui .c. tanz monte .
Esperance par sosfrir vaint et fet que li amant vivaint .
Beneoite soit Esperance , qui les amanz ensint avance ! Mout est Esperance cortoise , el ne lera ja une taise nul vaillant home jusqu'au chief ne por peril ne por meschief ; nes au larron que l'en veut pendre fet ele adés merci atendre .
Iceste te garantira , que ja de toi ne partira qu'el ne te sequeure au besoing ; et aveques ce je te doing trois autres biens , qui granz solaz font a ceus qui sont en mes laz .
Li premiers biens qui solaz face ceus que li laz d'Amors enlace est Douz Pensers , qui lor recorde ce ou Esperance s'acorde .
Quant li amant plaint et soupire et est en duel et en martire , Douz Pensers vient a chief de piece , qui l'ire et la dolor despiece et a l'amant en son venir fet de la joie souvenir que Esperance li promet .
Et aprés au devant li met les ieuz rianz , le nés tretiz , qui n'est trop granz ne trop petiz , et la boucheite coloree dont l'alaine est tant savoree , si li plest mout quant i li menbre de la biauté de chascun menbre .
Encor vait ce solaz doublant , quant d'un ris ou d'un biau sanblant li menbre , ou d'une bele chiere que fet li a s'amie chiere .
Douz Pensers ensint asoage la dolor d'amors et la rage .
Icetui veil bien que tu oies ; et se tu l'autre refusoies , qui n'est mie mains doucereus , tu seroies mout dangereus .
Li autres biens est Douz Palers , qui a fet a mainz bachelers et a maintes dame secors , car chascuns qui de ses amors ot paler toz s en esbaudist ; si me sovient que por ce dist une dame qui mout amot en sa chançon un cortois mot : “ Mout sui , fet ele , a bone escole , qui de mon ami me parole .
Si m'aïst Dex ! i m'a garie qui m'en parle , que qu'il m'en die .
” Cele de Douz Paler savoit quen qu'il en ert , que ele avoit essaié en maintes manieres .
Or te lo et veil que tu quieres un compaig sege et celant a cui tu dies ton talant et descuevres tot ton corage .
Cil te fera grant avantage ; quant ti mal t'angoisseront fort , tu iras a li par confort et parleroiz endui ensemble de la bele qui ton cuer emble .
Tot ton estre li conteras et conseil li demanderas coment tu poras chose fere qui a t'amie puise pleire .
Se cil qui tant ert tes amis en bien amer son cuer a mis , lors vaudra mieuz sa compaignie .
Si est reson qu'il te redie se s'amie est pucele ou non , qui ele est et coment a non ; si n'avras pas peor qu'il muse a t'amie ne qu'il t'en ruse , ainz vos entreporteroiz foi et tu a li , et il a toi .
Saches que c'est mout plesant chose quant l'en a home a qui l'en ose son conseil dire et son secré .
Ce deduit prendras mout en gré et t en tendras bien a paié , puis que tu l'avras essaié .
Li tierz biens vient de regarder , c'est Douz Regart , qui seut tarder a ceus qui ont amors loigtienes .
Mes je te lo que tu te tiegnes bien pres de li por Douz Regart , que ses solaz trop ne te tart ; car il est mout as amoreus delitables et savoreus .
Mout ont au matin bone encontre li oil , quant Damedex lor montre le saintuaire precieus de quoi i sont si envieus .
Le jor qu'i le puënt veoir ne lor doit mie mechoair ; il ne doutent poudre ne vent ne nule autre chose grevant ; et quant li oil sont en deduit , si sont si apris et si duit que seul ne sevent avoir joie , ainz veulent que li cuers s'esjoie et font ses maus rasoagier ; car li oil , con droit mesagier , tot maintenant au cuer envoient noveles de ce que il voient , et por la joie covient lors que li cuer oblit ses dolors et les teniebres ou il ere .
Tot autresi con la lumiere les teniebres devant soi chace , tot ausi Douz Regarz achace les teniebres ou li cuers gist qui nuit et jor d'amors languist , car li cuers de rien ne se diaut quant li oil voient ce qu'il viaut .
Or t'ai , ce m'est vis , esclaré ce dont je te vi esgaré , car je t ai conté sanz mentir les biens qui pueent garantir les amanz et garder de mort .
Or sez qui te fera confort , car au mains avras Esperance , s'avras Douz Pensers sanz doutance , et Douz Parler et Douz Regart .
Chascuns de ceus veil qu'i te gart jusque tu puisses mieuz atendre , qu'autre biens , qui ne sont pas mendres , mes greignor , avras ça avant ; mes je te doing a ja itant .
» Tot maintenant que Amors m'ot son plaisir dit , je ne soi mot que il se fu esvanouiz ; et lors je fui mout esbahiz quant je ne vi les moi nului .
De mes plaies mout me dolui et soi que guerir ne pooie fors par le bouton ou j'avoie tot mon cuer mis et ma beance ; si n'avoie en nului fiance fors ou diex d'Amors de l'avoir , ainçois savoie bien de voir que de l'avoir neant estoit , s'Amors ne s'en entremetoit .
Li roser d'une haie furent clos environ , si comme il durent , mes je passasse la cloisson mout volentiers por l'achoison dou bouton qui eut mieuz de basme , se je n'en cuidasse avoir blasme ; mes assez tost peüst sembler que les rosiers vosisse embler .
Ensi con je me porpensoie s'outre la haie passeroie , je vi vers moi tot droit venant un vallet bel et avenant en cui il n'ot rien que blasmer .
Bel Acueil se fessoit clamer , fiuz fu Cortoisie la large .
Cil m'abandona le passage de la haie mout doucement et me dit amiablement : « Biaus amis chiers , se il vos plest , pasez la haie sanz arest por l'odor des roses sentir .
Je vos i puis bien garantir n'i avroiz mal ne vilanie , por quoi vos gardez de folie .
Se de rien vos i puis aidier , je ne m'en quier feire pleidier , car pres sui de vostre servise .
Je le vos di tot sanz fointise .
- Sire , fi ge a Bel Acueil , ceste promesse en gré recueil , si vos rent graces et merites de la bonté que vos me dites , car mout vos muet de grant franchise ; et quant vos plest , vostre servise sui pres de prendre volentiers .
» Par ronces et par esglantiers , dont en la haie avoit assez , sui maintenant outre passez ; vers le bouton m'en vois errant qui miaudre odor des autres rent , et Bel Acueil me convoia .
Si vos di que mout m'agrea dont je me poi si pres remaindre que au bouton peüse ateindre .
Bel Acueil m'ot mout bien servi quant le bouton de si pres vi .
Mes uns vilains , qui grant honte oit , mout pres d'ilec repost estoit .
Dangiers ot non , si fu closiers et garde de touz les rousiers .
En un destor fu li cuvers , d'erbe et de fueilles tot covers , por ceus espier et sorprendre qu'il voit au roses la main tendre .
Ne fu mie seus li gaignons , ançois avoit a compaignons Male Bouche , la jangleor , et avec li Honte et Peor .
Li mieuz vaillanz d'aus si fu Honte , et sachiez que , qui a droit conte son parenté et son lignage , el fu fille Resson la sage , et ses peres ot non Maufez , qui est si hideus et si lez c'onques a lui Reson ne jut , mes dou veoir Honte conçut .
Quant Dex ot Honte fete nestre , Chasteez , qui dame doit estre et des roses et des boutons , ert asaillie de glotons si qu'ele avoit mestier d'aïe ; et Venus l'avoit envaïe , qui nuit et jor sovent li emble boutons et roses tot ensemble .
Lors requist a Reson sa fille Chasteez que Venus essille ; por ce que desconseillie ere , vost Resson fere sa priere et li presta a sa resqueste Honte , qui est simple et honeste ; et por les rousiers mieuz garnir i fist Jalousie venir Peor , qui bee durement a fere son comandement .
Or sont au roses garder .iiii. , qui ainz se leroient bien batre que nus bouton ne rouse emport .
Or fuse arivez a bon port se par aus ne fusse agaitiez , car li frans , li bien afaitiez Bel Acueil se poine de faire quen qu'il sot qui me doie plaire .
Sovent me semont d'aprochier vers le bouton et d'atouchier au rousier qui estoit chargié .
De tot ce me done congié por ce qu'il cuide que jou veille , si a culli une vert fueille vers le bouton , qu'i m'a donee , por ce que pres ot esté nee .
De la fueille me fis mout cointes , et quant je me senti acointes de Bel Acueil et si privez , je cuidai bien estre arivez .
Lors ai pris cuer et hardement de dire Bel Acueil coment Amors m'avoit pris et navré : « Sire , fi ge , ja mes n'avré joie , se n'est par une chose , que j'ai dedenz le cuer enclouse une mout pesant maladie , mes ne sai coment je la die , car je vos crien trop corocier ; mieuz voudroie a coutiaus d'acier piece a piece estre depeciez que vos en fussiez corociez .
- Dites , fet il , vostre voloir , que ja ne m'en feroiz doloir de chose que vos veilliez dire .
» Lors li ai dit : « Sachiez , biau sire , qu'Amors durement me tormente .
Ne cuidez pas que je vos mente : il m'a ou cors .v. plaies fetes , ja les dolors n'en seront tretes , se le bouton ne me bailliez , qui est des autres mieuz tailliez : ce est ma mort , ce est ma vie , de nule rien n'ai plus envie .
» Lors s'est Bel Acueil esfreez , et me dit : « Frere , vos beez a ce qui ne puet avenir .
Coment ! me volez vos honir ? Vos m'avriez bien asoté , se le bouton aviez osté de son rosier ; n'est pas droiture que l'en l'oste de sa nature .
Vilains estes du demender ! Lessiez le croistre et amender , nou voudroie avoir deserté dou rosier qui l'a aporté por nul home vivant , tant l'ains .
» Atant saut Dangiers li vilains de la ou il s'estoit muciez .
Granz fu et noirs et hericiez , s'ot les ieuz roges come feus , le nés froncié , le vis hideus , et s'escrie com forcenez : « Bel Acueil , por quoi amenez entor ces rosiers ce vassaut ? vos fetes mal , se Dex me saut , qu'il bee a vostre nuisement .
Dahez ait , fors vos seulement , qui en cest vergier l'amena ! Qui felon sert , itant en a .
Vos li cuidiez bonté fere , et il vos quiert honte et contraire .
Fuiez , vassaus , fuiez de ci ! Par poi que je ne vos oci ! Bel Acueil mal vos conoissoit qui de vos servir s'angoissoit , si le beez a conchier .
Ne me quier plus en vos fier , car bien est ore esprovee la traïson qu'avez covee .
» N'osai ilec plus remenoir por le vilain hideus et noir qui me menace a asaillir .
La haie me fet tressaillir a grant poor et a grant heste , et li vilain crolle la teste et dit , se ja mes i retor , il me fera prendre un mal tor .
Lors s'en est Bel Acueil fuïz , et je remainz tot esbaïz , honteus et maz ; si me repens dont onques dis ce que je pens .
De ma folie me recors , si voi que livrez est mes cors a duel , a poine et a martire ; et de ce ai la plus grant ire que je n'osé passer la haie .
Nus n'a mal qui Amors n'essaie ; ne cuidez pas que nus conoisse , s'il n'a amé , qu'est grant angoisse .
Amors vers moi mout bien s'aquite de la poine qu'il m'avoit dite .
Cuers ne porroit mie penser ne bouche d'ome recenser de ma dolor la quarte part .
Par poi que li cuers ne me part quant de la rose me sovient que si esloignier me covient .
En cest point ai grant piece esté , tant que me vit ensi maté la dame de la haute engarde , qui de sa tor aval esgarde ; Reson fu la dame apelee .
Lors est de sa tor devalee , si est tot droit a moi venue .
El ne fu joine ne chanue , ne fu trop haute ne trop basse , ne fu trop grelle ne trop crasse .
Li oil qui en son chief estoient con .ii. estoilles reluisoient , si ot ou chief une corone : bien resembloit haute persone .
A son semblant et a son vis part qu'el fu fete ou paravis , car Nature ne seüst pas ovre fere de tel compas .
Sachiez , se la letre ne ment , que Dex la fist ou firmament a sa semblance et a s'image et li dona tel avantage qu'ele a pooir et seignorie de garder home de folie , por tant qu'il soit tex qu'il la croie .
Einsi con je me dementoie , atant e vos Reson comence : « Biaus amis , folie et enfance t'ont mis em poine et en esmoi .
Mar veïs le bel tens de moi qui fist ton cuer trop agueer ; mar t alas onques ombreer ou vergier dont Oiseuse porte la clef , dont el t ovri la porte .
Fox est qui s'acointe d'Oiseuse ; s'acointance est trop perilleuse .
El t'a traï et deceü ; Amors ne t'eüst ja veü , s'Oiseuse ne t'eüst conduit ou biau vergier qui est Deduit .
Se tu as folement ovré , or fai tant qu'il soit recovré et garde bien que plus ne croies le conseil por quoi tu foloies .
Buer folie qui se chastie ; et quant joines hom fet folie , l'en ne s'en doit pas merveillier .
Or te veil dire et conseillier que l'amor metes en oubli dont je te voi si afoibli et si conquis et tormenté .
Je ne voi mie ta santé ne ta garison autrement , car mout te bee durement Dangier le fel a guerroier , tu ne l'as mie a essaier .
Et de Dangier neant ne monte avers que de ma fille Honte , qui les roses desfent et garde con cele qui n'est pas musarde , si en dois avoir grant peor , car a ton oés n'i a peor .
Avecques ceus est Male Boche , qui ne sueffre que nus i toche .
Avant que la chose soit fete , l'a ele en .iii. cenz leus retrete .
Mout as a fere a dures genz .
Or garde quex est li plus genz , ou du lessier tot ou du sivre ce qui te fet a dolor vivre : c'est li maus qui amors a non , ou il n'a se folie non .
Folie , si m'aït Diex , voire ! Hons qui aime ne puet bien fere ne a nul preu dou monde entendre : s'il est clers , i piart son aprendre ; et se il fet autre mestier , il n'em puet gaires esploitier .
Ensorquetot il a plus poine que n'ont hermite ne blanc moine .
La poine en est desmesuree , et la joie a corte duree .
Qui joie en a , petit li dure , et de l'avoir est aventure , car je voi que maint s'en travaillent qui en la fin dou tot i faillent .
Onques mon conseil n'atendis quant au dieu d'Amors te rendis .
Le cuer , que tu as trop volage , te fist entrer en tel folage .
La folie fu tost emprise , mes a l'issir a grant mestrise .
Or met l'amor en nonchaloir , qui te fait vivre , et non valoir , que la folie adés engraigne , qui ne fet tant qu'ele remaigne .
Pren durement au denz le frain , si dente ton cuer et refrain .
Tu doiz metre force et desfense encontre ce que tes cuers pense .
Qui totes eures son cuer croit ne puet estre qu'il ne foloit .
» Quant j'oï tel chastiement , je respondi ireement : « Dame , je vos veil mout prier que me lessiez a chastier .
Vos me dites que je refraigne mon cuer , qu'Amors plus nou soupraigne .
Cuidez vos dont qu'Amors consente que je refraigne et que je dente le cuer qui est siens trestoz quites ? Ce ne puet estre que vos dites , ançois a si mon cuer denté qu'i n'est fors qu'a sa volenté ; il le justice si forment qu'il i a fete clef fermant .
Or me lessiez tot quoi ester , que vos poriez bien gaster en oiseuse vostre francois .
Je vosdroie morir ençois qu'Amors m'eüst de fauseté ne de traïson aresté .
Je me veil loer ou blasmer au daerrain de bien amer , si m'anuie qui me chastie .
» Atant Reson s'est departie , qu'el voit bien que por sarmoner ne me porroit de ce torner .
Je remés d'ire et de duel plains , sovent plorai , sovent me plains , car de moi ne soi chevisance , tant qu'il me vint en remenbrance qu'Amors me dit que je queïse un compaignon qui je deïse mon conseil tot outreement , ce m'osteroit de grant torment .
Lors me porpensai que j'avoie un compaignon que je savoie a mout loial ; Amis a non , onques n'oi meillor compaignon .
A li m'en vins grant aleüre , si li desclos l'encloeüre dont je me sentoie encloé , si come Amors m'avoit loé , et me plains a lui de Dangier qui par pou ne me vout mengier et Bel Acueil en fist aler quant il me vit a li paler dou bouton a qui je beoie , et me dit que je comparroie , se ja mes por nule achoison me veoit passer la cloison .
Quant Amis sot la verité , il ne m'a mie espouenté , ainz m'a dit : « Compainz , or saiez seürs et ne vos esmaiez .
Je conois bien pieça Dangier : il a apris a lesdengier , a laidir et a menacier ceus qui aiment , au comencier , pieça que je l'ai esprové .
Se vos l'avez felon trové , il ert autres au derrenier .
Je le conois come un denier , il se set bien amoloier par biau parler et souploier .
Or vos dirai que vos feroiz : je lo que vos li requeroiz qu'il vos pardoint sa malveillance par amors et par acordance , et li metez bien en covent que ja mes des ore en avant ne feroiz rien qui li desplaise .
C'est une rien qui mout l'apese , qui l'aparole et le blandist .
» Tant parla Amis et tant dist qu'il m'a auques reconforté , car hardement et volenté me dona d'aler essaier se Dangier porroie apaier .
A Dangier sui venuz honteus , de ma pais fere covoiteus ; mes la haie ne passai pas , por ce qu'il m'ot veé le pas .
Je le trovai en piez drecié , fel par samblant et corocié , en sa main un baston d'espine .
Je tins vers li la teste encline et li dis : « Sire , or sui ici venuz por vos crier merci .
Mout me poise s'il peüst estre dont je vos fis onc irié estre .
Mes or sui pres de l'amender si con vos savroiz comander .
Sanz faille , Amors le me fist fere , dont je ne puis mon cuer retrere ; mes ja mes jor n'avré beance de rien ou vos aiez grevance .
Je veil mieuz sosfrir ma mesaise que fere rien qui vos desplaise .
Or vos pri ge que vos aiez pitié de moi et apaiez vostre ire , que trop m'espoente ; et je vos jur et acreante que vers vos si me contendré que je de rien n'i mesprendré , por quoi vos me veilliez greer ce que vos ne poez veer .
Vos , veilliez que j'ain solement , autre chose ne vos demant .
Totes voz autres volentez ferai , se ce me consentez ; si ne me poez destorber , je ne vos quier de ce lober , car j'ameré , puis qu'i me siet , cui qu'il soit bel ne cui qu'il griet .
Mes ne voudroie , por mon pois d'argent , qu'i fust sor vostre pois .
» Mout trovai Dangier dur et lent de pardoner son mautalant , et si le m'a il pardoné en la fin , tant l'ai sarmoné , et me dit par parole brieve : « Ta requeste rien ne me grieve , si ne te voil pas escondire ; saches , je n'ai vers toi point d'ire , et se tu aimes , moi que chaut ? Ce ne me fet ne froit ne chaut .
Adés aime , mes que tu soies loing de mes roses totes voies .
Je ne te porterai menoie , se tu ja mes passes la haie .
» Ensi m'otroia ma requeste , et je l'alai conter en heste a Ami , qui s'en esjoï con bon compainz , quant i l'oï .
« Or vet , fet il , bien vostre afere .
Encor vos sera debonaire Dangier , qui fet a mainz lor ban quant il a mostré son boban .
S'il iere pris en bone vaine , pitié avroit de vostre paine .
Or devez sosfrir et atendre tant qu'en bon point le puissiez prendre .
J'ai bien esprové que l'en vaint par sosfrir felon , et refraint .
» Mout me conforta doucement amis , qui mon avancement vousist autresi bien con gié .
Atant ai pris de lui congié ; a la haie que Dangier garde sui retornez , que mout me tarde que je le boton au moins voie , des qu'avoir n'en puis autre joie .
Dangier se prent garde sovent se ge li tien bien son covant ; mes je redot tant sa menace que je n'ai soig que rien li face , ainz me sui penez longuement de fere son comandement por lui acointier et atraire .
Mes ce me torne a grant contraire que sa merci trop m'i demeure .
Il voit maintes foiz que je pleure et que je me plain et sopir , por ce qu'il me fet trop cropir delez la haie , que je n'ose passer por aler vers la rose , et tant qu'il a certainement veü en mon contenement qu'Amors malement me jostice et que il n'a point de fointice en moi ne de desloiauté .
Mes il est de tel cruauté qu'il ne se doigne encore froindre , tant m'oie dementer ne plaindre .
Si com j'estoie en ceste poine , atant e voz que Dex m'amoine Franchise , et avec li Pitié .
N'i ot onques plus respitié , a Dangier vont endeus tot droit , car l'une et l'autre me voudroit aidier , s'eus pueent , volentiers , qu'eus voient qu'il en est mestiers .
La parole a premiere mise , seue merci , dame Franchise , et dist : « Dangier , se Dex m'ament , vos avez tort de cest amant qui par vos est trop mal menez .
Sachiez que vos avilenez , car je n'ai pas encore apris qu'il ait de rien vers vos mespris .
S'Amors le fet par force amer , devez l'en vos por ce blasmer ? Plus i piart il que vos ne fetes , qu'il en a poines maintes tretes .
Mes Amors ne veut consentir que il s'en puise repentir .
Qui le devroit tot vif larder , ne s'em poroit il pas garder .
Mes , biau sire , que vos avance de li fere anui ne grevance ? Avez vos guerre en lui emprise por ce qu'il vos redoute et prise et que il est vostre sougiez ? s'Amors le tient pris en ses giez et le fet a vos obeïr , l'en devez vos por ce haïr ? Ainz le deüssiez espernier plus c'un orgueilleus pautonier .
Cortoisie est que l'en sequeure celui dont l'en est au deseure ; mout a dur cuer qui ne se ploie quant il trueve qui le souploie .
» Pitiez respont : « C'est veritez qu'engraintié vaint humilitez , et quant trop dure l'engraintiez , c'est felonie et mauvestiez .
Por ce , Dangier , vos voil requerre que vos ne mainteniez plus guerre vers le chaitif qui languist la , qui d'amors onques ne guilla .
Avis m'est que vos le grevez assez plus que vos ne devez ; il tret trop male penitance des lors en ça que l'acointance Bel Acueil li avez toloite , que c'est la rien que plus covoite .
Il ert avant assez troblez , mes or est ses anuis doublez .
Or est il morz et mal bailliz , car Bel Acueil li est failliz .
Por quoi li fetes nul contreire ? que trop li fait Amors mal treire .
Il a tant mal que il n'eüst mestier de pis , s'il vos pleüst .
Or ne l'alez plus gordeant , que vos n'i gaaigniez neant .
Sosfrez que Bel Acueil li face des ore mes aucune grace : de pecheor misericorde .
Puis que Franchise s'i acorde , et je vos pri et amoneste , ne refusez pas sa requeste .
Mout par est fel et deputaire qui por nos .ii. ne veut rien fere .
» Lors ne puet plus Dangier durer , il le covient amesurer : « Dames , dist il , je ne vos ose escondire de ceste chose , que trop seroit grant vilenie .
Je veil qu'il ait la compaignie Bel Acueil , puis que il vos plest : je n'i metrai ja mes arest .
» Lors est a Bel Acueil alee Franchise , la bien emparlee , et li a dit cortoisement : « Trop vos estes de cel amant , Bel Acueil , grant piece esloigniez , qui regarder ne le daigniez .
Mout a esté penssis et tristes des lores que vos nou veïstes .
Or pensez de lui conjoïr , se de m'amor volez joïr , et de fere sa volenté .
Sachiez que nos avons denté , entre moi et Pitié , Dangier qui vos en fessoit estrangier .
- Je feré quen que vos voudroiz , fet Bel Acueil , que il est droiz , puis que Dangier l'a ostraié .
» Lors le m'a Franchise envoié .
Bel Acueil au comencement me salua mout doucement et me mostra plus bel samblant que onques n'avoit fet devant .
Il m'a lores par la main pris por mener dedenz le porpris que Dangier m'avoit chalangié .
Or ai par tot d'aler congié , or sui cheoiz , ce m'est avis , de grant enfer en paradis , car Bel Acueil par tot me moine , qui de mon gré fere se poine .
Si con j'oi la rose apressie , un poi la trovai engroisie et vi qu'ele estoit puis creüe que quant je l'oi premiers veüe .
La rose auques s'eslargissoit par amont , si m'abellissoit ce qu'el n'iere pas si overte que la graine fust descovierte ; ençois estoit encor enclose entre les fueilles de la rose qui amont droites se levoient et la place dedenz emploient , si ne pooit paroir la graine por la rose qui estoit pleine .
Ele fu , Diex la beneïe ! asez plus bele espanie qu'el n'iere avant , et plus vermeille , dont m'esbahis de la mervoille ; et Amors plus et plus me lie de tant come ele est embelie , et tot adés estraint ses laz tant con je voi plus de solaz .
Grant piece ai ilec demoré , qu'em bel acueil grant amor é et grant compaignie trovee ; et quant je voi qu'i ne me vee ne son solaz ne son servise , une chose li ai requise , qui fet bien a amentevoir : « Sire , fi ge , sachiez de voir que durement sui envieus d'avoir un baisier precieus de la rose qui soëf flaire ; et s'il ne vos devoit desploire , je le vos requerroie en dons .
Sire , por Dieu , dites moi dons se il vos plest que je la bese , car ce n'ert ja tant qu'il vos plaise .
- Amis , fet il , se Dex m'aïst , se Chasteé ne m'enhaïst , ja ne vos fust par moi veé ; mes je n'osse por Chasteé vers qui je ne veus pas mesprendre .
Ele me seut torjorz desfendre que du bessier congié ne doigne a nul amant qui m'en semoigne , car qui au bessier puet ateindre , a poine puet a tant remaindre ; et sachiez bien , cui l'en ostroie le besier , il a de la proie le mieuz et le plus avenant , si a erres du remenant .
» Quant je l'oï ensi respondre , je nou voil plus de ce semondre , que jou cremoie correcier .
L'en ne doit pas home enchaucier outre son gré n'engoissier trop .
Vos savez bien qu'au premier cop ne coupe l'en mie le chene , ne l'en n'a pas le vin de l'ene tant que li presors soit estroiz .
Adés me tarda li otroiz dou bessier que je desiroie ; mes Venus , qui torjorz guerroie Chasteé , me vint au secors .
Ce est la mere au deu d'Amors , qui a secoru maint amant .
Ele tint un brandon flanbant en sa main destre , dont la flame a eschaufee mainte dame .
Si fu si cointe et si tifee qu'el resembla deesse ou fee .
Dou grant ator que ele avoit bien puet conoistre , qui la voit , qu'el n'iert pas de religion .
Ne ferai or pas mancion de sa robe et de son oré et de son treçoër doré , ne de fermail ne de corroie , por ce que trop i demoroie .
Mes bien sachiez seürement qu'ele fu cointe durement , et si n'ot point en li d'orguieil .
Venus se troit vers Bel Acueil , si li a comencié a dire : « Por quoi vos fetes vos , biau sire , vers cest amant si dangereus d'avoir un bessier doucereus ? Ne li devroit estre veez , car vos savez bien et veez qu'il sert et ainme en leauté , si a assez en lui biauté , por qu'il est dignes d'estre amez .
Veez come il est acesmez , come il est biaus , come il est genz , et douz et frans vers totes genz ; et avec ce il n'est pas vieuz , ainz est enfes , dont il vaut mieuz .
Il n'est dame ne chastelaine que je ne tenise a vilaine , s'ele fessoit de lui dangier .
Ses cors ne fet pas a changier : se le bessier li otroiez , mout est en lui bien emploiez , qu'il a , ce cuit , mout douce aleine et sa bouche n'est pas vilaine , ainz semble estre fete a estuire por solacier et por deduire , car ses levres sont vermeilletes et les denz blanches et si netes qu'il n'i a teignes ne ordure .
Bien est , ce m'est avis , mesure que uns beisiers li soit greez .
Donez li , se vos m'en creez , car tant con vos plus atendroiz , tant , ce sachiez , de tens pardroiz .
» Bel Acueil , qui senti l'eer du brandon , sanz plus deloer , m'otroia un bessier en dons , tant fist Venus et ses brandons .
N'i ot donques plus demoré , un besier douz et savoré pris de la rose erraument .
Se j'oi joie , nus nou demant , car une odor m'entra ou cors qui en geta la dolor hors et adouci les maus d'amer qui me souloient estre amer .
Onques mes ne fui si aaise ; bien est gariz qui tel flor baise , qui est si sade et bien olenz : je ne serai ja si dolenz , s'i m'en sovient , que je ne saie toz plains de delit et de joie .
Et ne por quant j'ai mainz anuiz sosferz et maintes males nuiz puis que j'oi la rose besie .
La mer n'ert ja si apesie qu'el ne soit troble a poi de vent : Amors se rechange sovent , il oint une eure , autre eure point , Amors n'est gueres en un point .
Des or est droiz que je vos conte coment je fui melez a Honte , par qui je fui puis mout grevez , et coment li murs fu levez et li chastiaus riches et forz , qu'Amors prist puis par ses esforz .
Tote l'estoire veil parsuivre , ja ne m'est parece d'escrivre , por quoi je cuit qu'il abelise a la bele , que Dex guerisse , qui le guerredon m'en rendra mieuz que nule , quant el voudra .
Male Bouche , qui la covine de mainz amanz pense et devine et tot le mal qu'il set retret , se prist garde du bel atret que Bel Acueil me deignoit fere , et tant que il ne se pot tere , qu'il fu fiuz d'une vielle irese , si ot la geule mout punese et mout poignant et mout amere : bien en retraioit a sa mere .
Male Bouche des lors en ça a encuser me comenca , et dit que il metroit son oil que entre moi et Bel Acueil a un mauvés acointement .
Tant parla li gloz folement de moi et dou fil Cortoisie qu'il fist esveiller Jalousie , qui se leva en esfreor quant ele oï le jangleor ; et quant ele se fu levee , si acorut come desvee vers Bel Acueil de maintenant , car corociee ert duremant .
Lors l'a de parole asailli : « Garz neanz , por quoi t'a failli sens , que bien fusses d'un garçon dont j'ai mauvese soupeson ? Bien voi que tu croiz les losenges de legier as garcons estranges .
Ne me veil plus en toi fier ; certes je te ferai lier ou enserrer en une tor , que je n'i voi autre retor .
Trop s'est de toi Honte esloignie et si ne s'est pas bien poignie de toi garder et tenir cort ; si m'est avis qu'ele secort mout mauvesement Chasteé , qui lesse un garcon desreé en nostre porprise venir por moi et li avilenir .
» Bel Acueil ne sot que respondre , ançois se fust alez repondre s'el ne l'eüst ilec trové et pris ovec moi tot prové .
Mes quant je vi venir la grive qui envers nos plede et estrive , je sui tantost tornez en fuie por la riote qui m'anuie .
Honte s'est lores avant trete , qui se crient mout estre sorfete ; si fu humelienz et simple , et ot un voille en leu de guimple ausi con nonain d'abaïe ; et por ce qu'el fu esbahie , comença a paler em bas : « Por Dieu , dame , ne creez pas Male Bouche le losengier , c'est uns hom qui ment de legier et maint prodome a amusé .
S'i a Bel Acueil encusé , ce n'est pas ore li premiers , car Male Bouche est costumiers de raconter fauses noveles de vallez et de damoiselles .
Sanz faille , ce n'est pas mençonge , Bel Acueil a trop longue longe ; l'en li a sosfert a atraire tel gent dont il n'avoit que fere ; mes certes je n'ai pas creance que il ait eüe beance de mauvestié ne de folie .
Mes ce est voirs que Cortoisie , qui est sa mere , li enseigne que d'acointier gent ne se faigne , qu'el n'ama onques home entule .
En Bel Acueil n'a autre ulle , ce sachiez , n'autre encloeüre fors qu'il est plains d'anvoiseüre et qu'il jeue a gent et parole .
Sanz faille , j'ai esté trop fole de li garder et chastier , si vos en veil merci crier ; se j'ai esté un poi trop lente de bien fere , j'en sui dolente ; de ma folie me repens , mes je metrai tot mon apens des or en Bel Acueil garder , ja mes ne m'en quier retarder .
- Honte , Honte , fet Jalousie , grant paor ai d'estre traïe , que Lecherie est mout montee , que tost poroie estre ahontee .
N'est merveille se je me dot , car Luxure regne par tot ; ses poouer ne fine de croistre ; en abaïe ne en cloitre n'est mes Chasteé a seür ; por ce feré de noveil mur clore les rosiers et les roses ; nes lerai plus issi descloses , qu'en vostre garde poi me fi , car je voi bien et sai de fi que en meleur conduit pert l'en .
Ja ne veroie passer l'en que l'en m'en tendroit por musarde , se ge ne m'en prenoie garde .
Mestiers est que je m'en porvoie .
Certes je lor cloré la voie a ceus qui por moi conchier vienent mes roses espier .
Il ne me sera ja parece que ne face une forterece qui les rosiers clora entor .
El mileu avra une tor por Bel Acueil mestre em prison , car j'ai peor de mesprison .
Je cuit si bien garder son cors qu'il n'avra pooir d'eisir hors ne de compaignie tenir as garcons , qui por lui honir de parole le vont chuant .
Trop l'ont trové icil truant fol et berchier a decevoir .
Mes se ge vif , sache il de voir , mar lor fist onques bel semblant .
» A ce mot vint Peor tramblant , mes el fu si fort esbahie quant ele a Jalousie oïe c'onques mot ne li osa dire por ce qu'el la savoit en ire .
En sus se tret a une part ; et Jalousie atant s'em part , Poor et Honte lesse ensemble , toz li megres dou cul lor tremble .
Peor , qui tint la teste encline , parole a Honte sa cosine : « Honte , fet ele , mout me poise dont il nos covient oïr noise de ce dont nos ne poons mes .
Maintes foiz est avris et mais pasez , c'onques n'eümes blasme : or nos lesdenge et nos mesame Jalousie qui nos mescroit .
Alons a Dangier orendroit , si li mostron bien et dison qu'il a fete grant mesprison dont il n'a greignor poine mise en bien garder ceste porprise .
Trop a a Bel Acueil soffert a fere son gré en apert , si covendra qu'il s'en ament , ou sache il bien veraiement , foïr l'en estuet de la terre , qu'il ne durroit pas a la guerre Jalosie n'a l'ataïne , s'ele le cuilloit en haïne .
» A ce conseil se sont tenues , puis en sont a Dangier venues , si ont trové le peïsant desoz un aubespin gisant .
Il ot en leu de chevecel a son chief d'erbe un grant moncel et comançoit a someillier ; mes Honte l'a fet esveillier qui le lesdenge et li cort seure : « Coment dormez vos a ceste eure , fet ele , par male aventure ? Fox est qui en vos s'aseüre de garder rose ne boton ne qu'en la queue d'un mouton .
Trop estes recreanz et laches , qui deüssiez estre faraiches et tot le mont estoutoier .
Folie vos fist otroier que Bel Acueil çaienz meïst home qui blasmer nos feïst .
Quant vos dormez , et nos oon les noises , que mes n'em poon ! Estiez vos ore couchiez ? Levez tost sus et si bouchiez toz les pertuis de cele haie , si ne portez nului menaie .
Il n'afiert pas a vostre non que vos faciez se anui non : soit Bel Acueil et franc et douz , et vos soiez fel et estouz et plains de rampone et d'outrage .
Vilains qui est cortois enrage , ce oï dire en reprovier , ne l'en ne puet fere esprevier en nule guise de buisart .
Tuit cil vos tienent por musart qui vos ont trové debonaire .
Volez vos donques as genz plaire ne fere bonté ne servise ? Ce vos muet de recreantise , si avrez mes par tot le los que vos estes laches et mos et que vos creez jangleors .
» Lors aprés a parlé Poors : « Certes , Dangier , mout me merveil que vos n'estes en grant esveil de garder ce que vos devez .
Tost em poroiz estre grevez , se l'ire Jalousie engraigne , qu'ele est mout fiere et mout grifaigne et de tancier apareillie .
Ele a hui bien Honte asaillie , et dechacié por sa menace Bel Acueil fors de tote place et juré qu'il ne puet durer qu'el nu face vif enmurer .
C'est tot par vostre mauvestié , qu'en vos n'a mes point d'engrestié .
Je cuit que cuers vos est failliz ; mes vos en seroiz mal bailliz et en avroiz poine et anui , s'onques Jalousie conui .
» Lors leva li vilains s'aumuce , frote ses ieuz , si s'aberruce , fronce le nés , les ieuz roïlle et fu plains d'ire et de ruïlle quant il s'oï si menacier : « Bien doi , fet il , vis forsener quant vos me tenez por vaincu .
Certes , or ai ge trop vescu se cest porpris ne puis garder ! Tot vif me face l'en larder , se ja mes hom vivanz i entre .
Mout ai irié le cuer dou ventre dont onques i mist nus les piez .
Mieuz amase de .ii. espiez estre feruz par mi le cors .
J'ai fet que fox , bien m'en recors , or l'amenderai par vos deus .
Ja mes ne serai pareceus de ceste porprise deffendre .
Se g'i puis nului entreprendre , mieuz li vendroit estre a Pavie .
Ja mes a nul jor de ma vie ne me tendront a recreant , bien le vos jur et acreant .
Lors s'est Dengier en piez dreciez , semblant fet d'estre corociez , en sa main a un baton pris et vet cerchant par le porpris s'il trovera sentier ne trace ne pertuis qui a bouchier face .
Des or est changiez mout li vers , quar Dangier devient plus divers et plus fel qu'il ne souloit estre .
Mort m'a qui si l'a fet irestre , car je n'avré ja mes loisir de veoir ce que je desir .
Mout ai le cuer du ventre irié dont j'ai bel acueil adirié , et bien sachiez que tuit li membre me fremissent quant il me menbre de la rose que je soloie veoir de pres quant je voloie .
Et quant du bessier me recors , qui me mist une odor ou cors assez plus douce que de basme , par un poi que je ne me pasme , qu'encor ai ge ou cuer enclose la douce savor de la rose ; et sachiez , quant il me sovient que a consirrer m'en covient , mieuz voudroie estre morz que vis .
Mar touchai la rose a mon vis et a mes ieuz et a ma bouche , s'Amors ne sueffre que g'i touche tot de rechief autre foïe ; se j'ai la savor essaïe , tant est grainde la covoitise qui esprent mon cuer et atise .
Or revendront plor et sopir , longues pensees sanz dormir , friçons et plointes et complaintes ; de tex dolors avré je maintes , car je sui en enfer cheoiz .
Male Bouche soit maleoiz ! Sa langue deslaial et fause m'a porchacie ceste sausse .
Des or est tens que je vos die la contenance Jalousie , qui est en male soupeson .
Ou païs ne remaint maçon ne pïonier qu'ele ne mant , si fet fere au comencemant entor les rosiers uns fossez qui costerent argent assez , qu'i sont mout lé et mout parfont .
Li maçon sus les fossez font un mur de quarriaus taillaïz , qui ne siet pas sor croleïz , ainz est fondez sor roche dure .
Li fondemenz tot a mesure jusqu'au piez des fossez descent et vient amont en atrecent , s'en est l'uevre plus forz d'assez .
Li murs si est si compassez qu'il est de droite quareüre , chascuns des pans .c. toises dure , si est autant lons come lez .
Les torneilles sont lez a lez , qui sont durement bataillies et fetes de pierres taillies ; au quatre coingnet en a .iiii. Qui seroient fors a abatre ; et si i a quatre portaus , dont li murs est espés et haus .
Il en a un ou front devant , bien desfensable par covant , et .ii. de coste et un dariere , qui ne dotent cop de perriere ; si a bones portes coulanz por fere ceus dehors dolanz et por aus prendre et retenir c'il osoient avant venir .
Enz ou mileu de la porprise font une tor par grant mestrise cil qui du fere furent mestre ; nule plus bele ne pot estre , qu'ele est et grant et lee et haute .
Li murs ne doit pas fere faute por engin qui sache giter , que l'en destrempa le mortier de fort vin egre et de chauz vive .
La pierre est de roche naïve de quoi l'en fist le fondement , si est dure come aïmant .
La tor i fu tote roonde , il n'ot plus riche en tot le monde ne par dedenz mieuz ordenee .
Ele est dehors environee d'un baille qui vet tot entor si qu'entre le baille et la tor sont li rosier espés planté ou il a roses a plenté .
Dedenz le chastel a perrieres et engins de maintes manieres .
Vos peüsiez les mangoniaus veoir par desus les creniaus , et es archieres tot entor sont les arbelestes a tor qu'armeüre ne puet tenir .
Qui pres des murs voudroit venir , il poroit bien fere que nices .
Hors des fossez a unes lices de bon mur fort et quarniaus bas , si que cheval ne puënt pas jusqu'au fossez venir d'alee qu'il n'i eüst avant mellee .
Jalousie a garnison mise ou chastel que je vos devise ; si m'est avis que Dengier porte la clef de la premiere porte qui ovre devers Orïant .
Ovec li , au mien essient , a bien .xxx. serganz a conte ; et l'autre porte garde Honte , qui ovre par devers midi .
El fu mout sage et si vos di qu'ele ot serjanz a grant plenté , prez de fere sa volenté .
Poor rot grant conestablie e fu a garder establie l'autre porte , qui est asise a main senetre devers bise .
Poor n'i sera ja seüre , s'el n'est fermee a serreüre ; si ne l'uevre pas mout sovent , que , quant ele ot bruire le vent ou el voit saillir .ii. langoutes , si l'em prent il , tel eure est , soutes .
Male Boche , que Dex maudie ! ot soudoiers de Normandie .
Cil garde la porte detrois , et si sachiez qu'aus autres trois vet sovent et vient .
Quant il set qu'il doit la nuit fere le guiet , il monte le soir as quarniaus et atrempre ses chalumiaus et ses buisines et ses cors ; une foiz dit chanz et descors et sons noviaus de controvaille as estives de Cornuaille , autre foiz dit a la flaüte c'onques ne trova fame jute : “ Il n'est nule qui ne se rie c'ele ot parler de lecherie ; ceste est pute , ceste se farde , et ceste folement regarde , ceste est vilaine , ceste est fole , et ceste si a trop parole .
” Male Bouche qui riens n'esperne trueve a chascune quelque herne .
Jalousie , que Diex confonde ! a garnie la tor reonde , et si sachiez qu'el i a mis des plus privez de ses amis tant qu'il i ot grant garnison .
Et Bel Acueil est em prison amont en la tor enserrez , dont li huis est si bien barez qu'il n'a pooir que il en isse .
Une veille , que Diex honisse ! a avec lui por lui garder , qui ne fet nul autre mestier fors espier tant seulement qu'il ne se moine folement .
Nus ne la poroit engignier de seignïer ne de guignier , qu'il n'est baras qu'el ne congnoisse , qu'ele ot des biens et de l'angoisse que Amors a ses gens depart en sa jonece bien sa part .
Bel Acuel se taist et escoute por la vielle que il redoute et n'est si hardis qu'il se mueve , que la vielle en lui n'aperçoive aucune fole contenance , qu'el set toute la vielle dance .
Tot maintenant que Jalousie se fu de Bel Acueil saisie et ele l'ot fet enmurer , dont se prist a aseürer .
Son chastel qu'ele vit si fort li a doné mout bon confort ; el n'a mes garde que gloton li emblent rose ne boton ; trop sont li rosier clos forment , et en veillant et en dorment puet ele estre bien a seür .
Mes je , qui sui dehors le mur , sui livrez a duel et a poine .
Qui savroit quel vie je moine , i l'en devroit grant pitié prendre .
Amors me set ore bien vendre les biens que il m'avoit pretez .
Jes cuidoie avoir achetez ; or les me vent tot de rechief , que je sui a plus grant meschief por la joie que j'ai perdue que s'onques ne l'eüse eue .
Que vos iroie je disant ? Je resemble le païsant qui giete a terre sa semance et a joie grant ou comance a estre bele et drue en herbe ; mes avant qu'il en cueille gerbe , l'empire , tel eure est , et grieve une male nue qui lieve quant li espi doivent florir , si fet le grain dedenz morir et l'esperance au vilain tost , qu'il avoit eüe trop tost .
Je criens ausi avoir perdue et m'esperance et m'atendue , qu'Amors m'avoit tant avancié que j'avoie ja comencié a dire mes granz privetez a Bel Acueil , qui aprestez estoit de recevoir mes gieus ; mes Amors est si corageus qu'il me toli tot en une eure , quand je cuidai estre au deseure .
Ce est ausi con de Fortune , qui met ou cuer des genz rancune , autre eure les aplaigne et chue ; em poi d'eure son semblant mue , une eure rit , autre eure est morne .
Ele a une roe qui torne et , quant ele veut , ele met le plus bas amont ou somet , et celui qui est sor la roe reverse a un tor en la boue .
Et je sui cil qui est versez ! Mar vi les murs et les fossez que je n'ous passer ne ne puis .
Je n'oi bien ne joie onques puis que Bel Acueil fu em prison , que ma joie et ma guerison est toute en li et en la rose qui est entre les murs enclose ; et de la covendra qu'il isse , s'Amors veut ja que j'en garisse , que ja d'aillors ne quier que j'oie honor ne bien , santé ne joie .
Hai ! Bel Acueil , biau douz amis , se vos estes em prison mis , gardez moi seviaus vostre cuer et ne soffrez a neis un fuer que Jalousie la sauvage mete vostre cuer en servage ausi come ele a fet le cors ; et s'el vos chastie dehors , aiez dedenz cuer d'aïmant encontre son chastiement .
Se li cors em prison remaint , gardez seviaus que li cuers m'aint .
Frans cuers ne let pas a amer por batre ne por mesamer .
Se Jalousie est vers vos dure et vos fet anui et laidure , feites li engreitié encontre , et dou dangier qu'ele vos mostre vos vengiez seviaus em pensant , que vos ne poez autrement .
Se vos ainsi le fasïez , je m'en tendroie a bien paiez .
Mes je sui en mout grant sousi que vos ne fasiez pas einsi , car , se devient , vos me savez mau gré de ce que vos avez esté por moi mis em prison .
Si n'est ce pas por mesprison que j'aie encore vers vos fete , c'onques par moi ne fu retrete chose qui a taire feïst , ainz m'en poise , se Diex m'eïst , plus qu'a vos de la mescheance , car j'en sueffre la penitance plus grant que nus ne poroit dire .
Par un poi que je ne fons d'ire quant il me menbre de ma perte qui est si grant et si aperte ; si ai poor et desconfort , qui me donront , ce croi , la mort .
N'en doi ge bien avoir poor , quant je sai que losengeor et traïtor et envieus sont de moi nuire curieus ? He ! Bel Acueil , ce sai de voir qu'il vos beent a decevoir , et , se devient , si ont il fet .
Je ne sai or coment il vet , mes durement sui esmaiez que entroblié ne m'aiez , si en ai duel et desconfort .
Ja mes n'iert rien qui me confort se je pert vostre bienveillance , car je n'ai mes aillors fiance .