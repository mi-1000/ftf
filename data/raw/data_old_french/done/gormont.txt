GORMONT ET ISEMBART
en haute voiz s'est escrié : « Vos estes en dol tut finé ; n'averez garrant pur vostre Dé .
» Quant il ot mort le bon vassal , ariere enchaça le cheval ; puis mist avant sun estandart : n'em la li baille un tuenard .
Li estur fut fier e pesant , e la bataille fut mut grant .
Es lor puinnant Gautier de Maus , fiz Erneis , un duc franceis , e vit Gormund el pui estant : s'il lores ne joste a lui en camp , dunc se tendra pur recreant .
Des espuruns point l'auferant , qu'il en fist raer le sanc ; al rei Gorm en vint brochant ; sil fiert sur sun escu , devant , qu'il li peceie maintenant ; le hauberc desmaele e dement ; passé li ad joste le flanc , men nen abat nient de sanc , ne de sun cors ne li fist dam .
Gorm li lance un dart trenchant ; par mi le cors li vait bruiant ; tries li , cunsent un Aleman , que ambes dous les abat mort el camp .
Li meudre rei e le plus franc qui unques fust el munde vivant , se il creust Deu le poant , s'est escrié haut en oant : « Ces crestiens sunt nunsavant , qui de juster me vont hastant ! Ne voil que ja un sul s'en vant ; tuz serrunt mort u recreant .
» Quant il ot morz les bons vassaus , ariere enchaça les chevaus ; puis mist avant sun estandart : n'em li baille un tuenard .
Desus Qaiou , a la chapele , fut la bataille fort e pesme .
occist , e fiert , e esboele .
Qui cunsuit , nel laist en sele : vestue co ade mort nuvele .
Eis lur puinnan Tierri de Termes sur un cheval bai de Chastele ; gesques al rei G n'areste ; sil fiert sur la targe novele qu'il la li freint e eschantele ; sa hanste brise par asteles .
E Gorm ad l'espee traite , si l'ad feru sur le heaume : la teste en fist voler a destre , tres devant li , sur la bel herbe ; puis li ad dit une nuvele qui as Franceis ne fut pas bele : « Le vostre Deu n'est tant honeste que il vus pusse garant estre .
» Quant il ot mort le bon vassal , ariere chaça le cheval ; puis mist avant sun estandart : n'em la li baille un toenart .
Desus Qaiou , en la champaine , fut la bataille fort et grant .
Eis vus puinant li quens de Flandres , tut eslescé par mi la lande ; o vit Gorm , celui d'Oriente , sur sun escu li dona grande ; d'un or autre li fist fendre , la blanche broine descuncendre , mes ne pot mie en la car prendre .
Gorm li lança une tambre ; par mi le cors li vait bruiante , de l'autre part fiert en la lande ; li cors chet jus , si s'en vait l'alme ; e dist Gorm , cist d'Oriante : « Icoste fole gent de France , mut par unt il fole esperance , quant il vers mei descent lance .
Ne voil que un sul s'en vante ! » Quant il ot mort le bon vassal , ariere enchaça sun cheval ; n'em la li baille un tuenart .
Li estur fut mut fier maneis .
Eis lur Eodon de Campaneis , celui qui tint Chartres e Bleis , Chastel Andon en Gatineis , e sist sur un destrier moreis ; e vait ferir Gorm le reis ; de sun escu trencha le neir , de sun blanc hauberc les pleis ; mais n'en pot mie en char aveir ; il trest le brant de Coleneis , sur sun helme l'en dona treis , tut l'enclinot encontre sei ; ja l'eust mort icist , pur veir , quant a lui lança un Ireis ; suz li ocist sun bon moreis .
« A ! dist Gorm , or est surdeis ! Vus fussiez miez en Estampeiz .
Perdu avez vostre moreis : vos nel recovrez des meis .
Ci remeindrez ensemble od mei ; ostel prendrez al briuerei .
» Il li lança un dart tut dreit : Deu l'ad guari , a cele feiz , kui n'i pot mie sun char aveir , e cil s'en torne de maneis .
Li estur fut mut fier mortel , e la bataille communel .
Eis lur le conte de Peitiers sur un destrier sor bauzan , e vit Gorm el pui ester : si lors ne vait a lui juster , dunc se tendra pur afolé .
Point le cheval par les costez , qu'il en fist le sanc voler ; a Gorm est alé juster ; sil fiert sur sun escu bendé k'il la li ad freit e quassé , le hauberc rumpu et desafré ; mes nen a pas sun cors dampné .
E Gorm tret le brant letré gesqu'al brael l'at tut copé .
Le meudre rei e le plus ber qui unques fust de paiens né a haute voiz s'est escrié : « Vos estes en del tut finé ; n'avrez garant pur vostre Dé .
» Quant ot mort le bon vassal , ariere enchaça le cheval ; puis mist avant sun estandart : n'en la li baille un tuenart .
La bataille fut esbaldie e dol ferir enmanevie .
Eis lur li quens de Normendie , celui qui de Ruem fut sire e de Fescamp fist l'abbeie .
Au rei Gorm nuist espie , joster i vait sun cors meimes ; pleine sa lance le sovie : ceo dit la geste a Seint Denise .
Ne fust la hanste que li brise , celui l'ust geté de vie .
Gorm li lance une guivre : par mi le cors li est saillie , de l'autre part s'en est eissie ; fiert un danzel de Lumbardie , k'andous les ad geté de vie .
Li reis G en haut s'escrie : « Iceste gent , fole esbaie , mult par i firent grant folie , quant il vers mei bataille pristrent .
Ne voil que ja un sul s'en rie ; tut serrunt mort de mal martire .
» Quant il ot mort les bons vassaus , ariere enchaça les chenaus ; puis mist avant sun estandart : n'en la li baille un tuenart .
Fier fut l'estur e esbaudi .
Eis vus Ernaut , qui tint Pontif e les aloez Saint Valerin , e vait le rei Gorm ferir ; l'escu li ad fret e malmis ; le hauberc desmaele e rumpi ; par mi le flanc l'espié li mist ; la bone enseine qu'il tint , de l'autre part en fist eissir ; le sanc vermeil en fist saillir ; e dist Ernout : « Estez mei ci ! Meie ert la terre e le pais , que n'en suleie home servir , ne mes sul Deu , qui ne menti , e l'emperrere Lowis .
Cest chalenge vos i ai mis .
- A ! dist Gorm , bien l'ai senti .
Vos me ravrés pres a veisin ! » Il traist d'or enheudi , sil fiert a munt al helme enclin ; gesqu'al brahel le purfendi , que , de cel cop , mort l'abati .
« A ! dist Gorm , li Arabi , vos estes del tut fini .
N'avez garant pur iceli qui fut par force en cruiz mis , e ja l'unt fous Jueus occis .
Quidez vus dunc k'il surrexist , ne qu'il vus puisse guarantir ? Mal guarra , par Apollin , qui sul sun cors ne pot guarir ke li n'estust de mort murir ! » Dunc l'en esgarda Hugelin , celui qui le message fist .
Quant Damne Deu out si laidir , forment en fut al cor mari .
Le cheval brocha u il sist ; poinant en vint al rei Lowis ; il l'en apele , fil li dist : « A ! gentil rei de riche lin , aveez veu de Antecrist qui tuz nos homes nus ocist e Damne Deu tant fort laidist ? De ceo sui mut el quor marri .
Si m'ait Deus , qui ne menti , jeo nel lerroie pur murir , que jeo ne l'auge ja ferir , que ke m'en deie avenir .
» E l'emperrere respondi : « Avoi , beau frere Hugelin , veus me tu dunc issi guerpir ? Se tu esteies ore occis , dunc n'ai jeo mais suz ciel ami .
» Dist Huelin : « Ne pot pas estre ! Pruz mun pere e mun ancestre , e jeo fui mut de bone geste e , par meimes , dei pruz estre .
Si m'ai Dous , la grant paterne , jeo nel lerrai pur home terrestre , que ne l'auge ja requerre .
» Le rei le vot seisir as resnes , quant se pent sur destre ; al bon cheval lascha les resnes e od l'aspee depart la presse ; il ne vait gens cumme terrestre , prof vait bruiant cumme tempeste ; gesques al rei Gorm n'areste ; sil fert sur la targe novele qu'il la li freint e eschantele ; sa hanste brise par asteles ; e Huon ad l'espee treite , si l'ad feru a munt el helme , tut l'enclinot encuntre terre : la l'eust mort icist , a certes , quant il tolirent gent averse .
Huelin dist une novele qui a Gorm ne fut pas bele : « C'est Huelin qui vos meisele , qui , l'autrir , fut a voz herberges le message Lowis faire .
Si vos servi come pulcele ; le poun mis en l'asquiele : unkes n'en mustes la maissele .
- A ! dist G , si vait de guerre : le guerredon vus en dei faire .
Ainces k'augiez guerres de terre , men enscient , l'avrez mut pesme .
» Del fort espié grant cop li serre ; mut l'ad nafré al flanc senestre , que tute est muillee la suzcele ; jus le trebucha a la terre .
Puis s'escria li reis Gorm : « Trop estes vantez , bricun ! Jeo te conois assez , Hugon , qui , l'autrir , fus as pavilluns ; si me servis de mun poun que n'en mui unkes le gernun , si pur folie dire nun ; e le cheval a mun barun en amenas par traisun .
Or en averas le guerredun ! Mort t'en girras sur le sablun ; ne dirras mes ne o ne nun , ne , pur nul mire de cest mund , nen avras mes guarrantisun ne , pur tun Deu , espaciun .
- Vos i mentez ! » ceo dist Hugon .
« Jeo n'ai trenché ke l'alqeton e un petit del peliçon .
Ja me raverez a cumpainon , e me verrez par is campon criant l'enseinne al rei baron , la Lowis , le fiz Charlun .
Lié serrunt cil k'aweron , dolent serrunt paien felun .
» Il resaut sus encuntre munt .
A dous poins prist le gunfanun ; ja'n eust mort le rei Gorm , quant uns Ireis saut entredous ; Hue le fiert tut a bandon , que mort l'abat as piez Gorm ; puis rest munté sur le gascun .
Par la bataille vait Huon , tut depleié sun gunfanun , criant l'enseine al rei baron , la Lowis , le fiz Charlun .
Liez en sunt cil qui de suens sunt , dolenz en sunt paien felons .
Il fist sun tur par le champon ; si repaira al rei Gorm ; sil feri sur sun escu rund k'el pre l'abat a genoillons .
El tort qu'il prist , le fer Gorm ; l'espié enz al cors li repont , k'il le rabat sur le sablon .
Or fu Hugon al pre , a pié , navré dous feiz del grant espié .
Dunc li eschapa sun destrier .
Quant Isembart le reneié vit le cheval cure estraer , d'une chose s'est afichié : sil poeit as puins baillier , que einz se lerreit detrenchier que mes pur home le perdist .
Cele part vent tut eslessé ; od le restiu de sun espié vot acoler le bon destrier ; le cheval porta haut le chef , que il nel pot mie baillier .
Hue s'est tant avancié que il vait avant , cuntre , plein pié ; delez li passe le destrier , seissist le as resnes d'or mer , entre les dous arçuns se set .
En prof traient arbalastiers , e lur serganz , e lur archiers .
E Hue point e broche e fiert , qu'il lur est auques esloinné .
Ses plaies prennent a sainnier , li cor li ment , e Hue chiet : ceo fut damages e pechié , car mut par ert bon chevalier e en bataille fesant bien .
De l'autre part , fut dan Gontier , celui qui fut ja sun esquier , fiz de sa sor , si ert ses niez : ceo dit la geste a Seint Richier ; uncore n'ot oit jorz entier qu'il ot armé a chevalier .
Quant sun seinur vit trebuchier , mut fu dolent e esmaié ; cele part vint tut eslessé ; par les resnes prist le destrier , entre les dous arçons s'asiet ; en sun poin tint le brant d'acier ; tut fut sanglant e enoché , de Sarrazins envermeillié .
Al rei G brochant en vient ; sil fiert sur sun helme vergié que les quires en abatié ; el pre le fist esgenoillier , puis li ad dit en reprover : « Sire Gorm , rei dreiturer , conoisterez l'esquier qui a vostre tref fud l'autrer ove Hue , le messagier ? Jo'n aportai le nef d'or mier ; cele mis jo a seint Richier .
Que vus arsistes sun mustier , mesavenir vus en deit bien ! » Li rei Gorm li respundié , cum orguillos e cum fier : « Fui de sur mei , garz pantener ! Jeo sui de lin a chevalier , de riches e de preisiez ; n'i tocherai oi esquier .
» Quant Lowis , le rei preisié , vit si murir ses chevaliers e ses cumpainnes detrenchier , mut fut dolenz e esmaié .
« Aie , Deu , pere del ciel ! » dist Lowis , li reis preisié .
« Tant par me tenc enginné ke n'i jostai oi premier tot cors a cors a l'aversier ! Ja est il rei e rei sui jeo : la nostre avenist bien .
Le quel de nus idune venquist , n'en fussent mort tant chevalier ne tanz francs homes detrenchiez .
Ber saint Denise , or m'an aidiez ! Jeo tenc de vus quite mun fiev ; de nul autre n'en conois ren , fors sul Deu , le veir del ciel .
Ber seint Richier , or m'en adiez ! Ja vus arst il vostre mustier ; en l'onur Deu , le pur eshaucier , jeo vus crestrai trente set piez .
Pernez les resnes del destrier , gesques a lui me cunduiez .
» A icest mot , s'est eslessé .
Gorm li ad treis darz lanciez ; Deu le guarri , par sa pitié , k'il ne l'ad mie en char tochié .
Reis Lowis fud mut irrié ; a joste mie nel requiert ; encuntre munt drescha l'espié ; si l'ad feru par mi le chief que les heaumes ad trenchié e del hauberc le chapelier ; gesqu'al brael le purfendié , que en pre en cheent les mertez ; en terre cola li espié .
Tant bonement le pursiwié : a ben petit que il ne chiet , quant sur le col del bon destrier s'est retenu li rei preisié .
Mut li costa le hauberc dubler , e le vert helme que ot al chief , al col sun escu de quartres , le fer del bon trenchant espié , ke de lé ot un dimi pié , mut li costa a sus sachier ; e , pur Franceis , s'est vergoinié ; si s'aficha sur ses estrius , le fer en plie sus ses piez , trei deie esloigna le quirrié ; de tel air s'est redrescié ke les corueilles sunt rumpié , ke trente jorz puis ne vesquié .
Ceo fut damages e pechiez , car mut ert bon chevalier e en bataille fesant ben , a crestiens veir cunseillier .
Ceo dit la geste , e il est veir , puis n'ot en France nul dreit eir .
Quant paiens virent Gorm mort , fuiant s'en turnent vers le port .
Le Margari les cris en ot ; a l'estandart poinant tost ; le rei Gorm ad trové mort ; treis feiz se pasma sur le cors .
« Allas ! dist il , veir dist le sort , si jeo veneie en icest ost , que jeo i serreie u pris u mort .
Or sai jeo bien que veir dist trop ! » La bataille durra treis dis entre Gorm e reis Lowis .
Al quart , comencent a fuir Turz e Persanz e Arabiz par mi Vimeu e par Pontif , vers les aloés Saint Valeri .
Le Margari en ot les crisz ; il poinst vers eus , si lur ad dit : « U fuez vus , paiens chaitifz ? N'avez recet en cest pais , parent , ne uncle , ne cusin , u vus puissiez revertir .
Tornez ariere les chimins ; se vengerom le Arabi , nostre emperrere de Leutiz , qui nos dona les granz pais , le ver , le gris e le ermin , e les chastiaus e les fortiz .
» Mais ne l'entendent Sarrazins : fuiant s'en turnent les chemins .
Isembart veit n'i metra fin ; tel dol en ot le Margari que il se quide esrager vif .
A une part del camp se mist ; si fiert un chevalier Seguin , cosin germein rei Lowis ; l'escu li ad freit e malmis ; le hauberc desmaela e malmist ; par mi le cors l'espié li mist ; tant cum la lance li tendi , del bon cheval mort l'abati .
E dous Franceis des plus gentilz nos i a mot le Margari , e puis se rest al chemin .
Or vint G mort en la pree , envers , sanglent , gule baee .
Eis Isembart par une estree ; vers li ad sa resne uuree ; la fist grant del e grant pasmee ; oimes orresz grant regretee : « Ahi ! dist il , rei emperrere , tant le vus dis , plusures fiez , a Cirencestre , a voz cuntrees , que Franceis sunt gent aduree ! Mut le vus dis en la galee : de ça troverez tel meisnee ; mes veirement l'avez trovee , la gentil gent e l'onuree ! Tele ne fut de mere nee .
Sur eus n'ert terre cunquestee .
Ahi ! Gorm , rei emperere , cum aviez la face clere , la chere bele e culuree , cum l'avez ja teinte et muee ! A ! Lowis , bon emperere , cum as oi France bien aquitee , e Gorm l'ad chier cumparee ! Ja ne faudrai a sa meisnee , pur tant cum pusse ceindre espee .
» Isembart dist a sa voiz clere : « U fuiez vus , gent esguaree , senz seinur en autre cuntree ? Turnez ariere les estrees , si vengerom nostre emperere , l'or , e l'argent , e les soudees , e les pelices engulees .
» E eus si funt sanz redutee ; ariere tornent les estrees .
Lowis ad sa gent jostee ; emmi chevacha l'emperrere , quant Sarrazin li tresturnerent .
La veissiez tant cop d'espee e tante lance enquarteree , tanz Sarrazins , par ces estrees , morir sanglent sor l'erbe lee ! En sun le munt , a l'estandart , la u jut mort le Satenas , vindrent paiens de tutes parz .
« Pur le tuen Deu , sire Isembart , gentil , ne nus faillir tu ja ! - Nu ferai jeo , dist Isembart , tant cum li miens cors durra .
Paiens , ne vos esmaiez pas ! » Quatre jorz a l'estur duré puis que Gorm fud afolé , car Isembart i est remis od quarrante mil d'armez .
Par mi Franceis s'en sunt passez ; mut en unt mor e affolez .
Lowis ses genz a jostez , tant que dis millers sunt d'armez .
Par mi paiens s'en sunt passez ; plus en unt mort e affolez que ne vus sai dire ne conter .
E Lowis est el pui munté e ad le rei Gorm trové a l'estandart , la u il iert , u il ainceis l'ot mort rué .
Mut franchement l'ad regreté : « Ahi ! dist il , rei amiré , tant mar fustes , gentil ber ! Si creissiez en Damne Deu , meudre hom ne pust hom trover .
» De ço fist Lowis que ber , qu'al paveillun le fist porter Lowis ad trové Gormunt a l'estandart , en sun le mont ; regreta le com gentil hom : « Tant mar fustes , rei baron ! Se creissiez al Creator , meudre vassal ne fust de vus .
» De ceo fist Lowis que pruz : porter l'en fist as paveilluns , covert suz un escu runt .
Puis repaira enz el chambon .
Si a trové nafré Hugon ; dejuste li , Guntier Geudon , qui esquier fud al barun ; faissier le fist d'un peliçun ; puis l'ot monté sur un gascon ; l'estriu li tint li reis le jor ; puis l'unt porté al paveillun , la u jut mort rei Gorm ; d'autre part cochent dan Hugon .
Eenz en l'estur , a une part , se combat Miles le Gailart , tut cors a cors , a Isembart .
Ja l'eust mort le bon vassal , quant survint le viel Bernard ; le pere fut meistre Isembart .
Le pere al fiz tel cop duna que sun escu li estrua ; mieuz feri le meistre Isembart , car sun escu li estrua e sun hauberc li desafra ; par le mileu l'espié passa , mes nen ateinst mie en char ; de sun cheval le derocha , par les dous resnes le cobra , veant ses euz , puis i monta : unques congié ne demanda .
De ceo fist il pechié e mal , que sun pere deschevacha , mais qu'il nel reconoist pas .
S'il le conust , ja nel tochast , car d'autre chose l'areisnast .
de nos Franceis i fist asart ; ki il consuit , ne s'en ala ; ki il feri , puis ne parla , se Damne Deu nel suscita .
Fier fut l'estur e esbaudi .
Paiens s'escrient a haut criz : « A ! Isembart , fel Margari , fel peneiez pur repentir , ça sunt les chevaliers hardiz .
Mar arivames en Pontif pur lur honors sur eus seisir .
Mut nus avez del tut traiz ! » E Isembart lur crie e dit : « Feluns paiens e Sarrazins , malveisse gent e cunquestisz , a un des lor , que jeo vei ci , i a ben trente Sarrazins .
Defendez vus , dolenz , issi com pur vos vies garantir .
» E eus si funt geke lot dit .
Li estur fut fier e mortel , e la bataille communel .
Paiens nel porent endurer , qui travaillé sunt e penez de la feim e esjunez .
A tant s'en sunt fuiant turnez ; le rei l'en enchauça essez ; se ne fussent barges e nes k'il laissierent a l'ariver , ja n'en peust un eschaper .
Si cum li cers se fuit la lande , si s'enfuirent ces d'Irlande ; sis enchacerent ces de France , reis Lowis e ses cumpainnes .
Paien se fuient tut a un , e Issembart est remasu , dous mil paiens ensemble od li .
Qu'il cunsuit , tut est vencu ; nel pot garir sun helme agu ne blanc hauberc qu'il ad vestu , que tut nel trenche desque al bu .
les treis , contes , e le quart , ducs .
Li uns li fiert en sun escu ; les tres , al blanc hauberc menu ; el cors li firent treis pertuz ; de sun cheval le mistrent jus ; mes ne l'unt pas reconu , si unt l'enchanz avant tenu .
La u chai li Margariz , au quarefoz de treis chemins , lez un bruillez espés foilli , de Danme Deu li membra si que ja dirra le franc gentil par quei il deveret bien garir : « Seinte Marie , genitrix , mere Deu , dame , Isembart dist , e ! jal me dist un Sarrazin , ultre la mer , qui en sorti , si jeo veneie en cest pais , que jeo serraie u mort u pris .
Or sai jeo bien que il veir dist .
Aie ! pere Deu , dist il , qui enz en la seinte cruiz fus mis , a vendresdi mort i soffri , dunt tut tun pople reinsis , eu seinte sepulchre fustes mis , e au tierz jor surrexis .
Si veirement cum ceo feis , si aiez vus de mei merci .
La mei mort pardoins icil , pur vostre amor , qui m'unt occis .
Sainte Marie , genitrix , mere Deu , dame , Isembart dist , depreez en vostre beau fiz , qu'il eit merci de cest chaitif ! » Garda aval , en un larriz , e vit un olliver fuilli .
Tant  se  travaille  qu' il  i  vint  ;  sor  la  fresche  herbe  s' est  asis  ;  contre  orient  turna  sun  vis  ;  a  terre  vait  ,  culpe  bati  ;  puis  se  dreça  un  sul  petit