ce que fabliaus dire sueil
en lieu de fable dire vueil
vne auenture qui est vraie
d’ un vilain qui delez sa haie
prist pertris par auenture
en l’ atorner mist molt sa cure
sa fame les fist au feu metre
ele s’ en sot bien entremetre
le feu a fet la haste atorne
et li vilains tantost s’ en torne
por le prestre s’ en va corant
mes au reuenir tarda tant
que cuites furent les pertris
la dame a le haste ius mis
s’ en pinça vne peleüre
quar molt ama la lecheüre
quant diex li dona a auoir
ne beoit pas a grant auoir
mes a toz ses bons acomplir
l’ une pertris cort enuaïr
an les eles en meniue
puis est alee en mi la rue
sauoir se ses sires venoit
qntua ele venir ne le voit
tantost arriere s’ en retorne
et le remanant tel atorne
mal du morsel qui remainsist
a donc s’ apenssa et si dist
que l’ autre encore mengera
molt tres bien set qu’ ele dira
s’ on li demande que deuindrent
ele dira que li chat vindrent
quant ele les ot arrier tretes
tost li orent des mains retretes
et chascuns la seue en porta
ainsi ce dist eschapera
puis va en mi la rue ester
por son mari abeueter
et quant ele nel voit venir
la langue li prist a fremir
sus la pertris qu’ ele ot lessie
Ia ert toute viue enragie
s’ encor n’ en a i . petitet
le col en tret tout souauet
si le menia par grant douçor
Ses dois en leche tout entor
lasse fet ele que ferai
se tout meniue que dirai
et comment le porrai lessier
I’ en ai molt tres grant desirrier
or auiegne qu’ uaenir puet
quar toute mengier le m’ estuet
dura cele demoree
que la dame fu saoulee
etEt li vilains ne tarda mie
a l’ ostel vint en haut s’ escrie
di ; sont cuites les pertris
sire dist ele ainçois va pis
quar mengies les a li chas
li vilains saut isnel le pas
seure li cort comme enragiez
Ia li eüst les iex sachiez
quant el crie c’ est gas c’ est gas
fuiez fet ele sathanas
certesou sont por tenir chaudes
Ia vous chantaisse putes laudes
fet il foi que ie doi saint ladre
or ça mon bon hanap de madre
et ma plus bele blanche nape
si l’ estenderai sus ma chape
souz cele treille en cel praiel
mes vous prenez vostre coutel
qui grant mestier a d’ aguisier
si le fetes pou trenchier
a cele pierre en cele cort
li vilains se despoille et cort
le coutel tout nu en sa main
a tant ez vous le chapelain
qui leenz venoit por mengier
a la dame vint sanz targier
si l’ acole molt doucement
et cele li dist simplement
sire dist el fuiez fuiez
Ia ne serai ou vous soiez
honiz ne malmis de vo cors
mes sires est alez la fors
por son grant coutel aguisier
et dist qu’ il vous voudra trenchier
les coilles s’ il vous puet tenir
de dieu te puist il souuenir
dist li prestres qu’ est que tu dis ?
nous deuons mengier pertris
que tes sires prist hui matin
cele li dist par saint martin
ceenz n’ a pertris ne oisel
de vo mengier me seroit bel
et moi peseroit de vo mal
mes ore esgardez la aual
comme il aguise son coutel
Iel voi dist il par mon chapel
Ie cuit bien que tu as voir dit
leenz demora molt petit
ainz s’ en fuï grant aleüre
et cele crie a bone eüre
venez vous en sire gmbauto
qu’ as tu dist il se diex te saut
que i’ ai . tout a tens le saurez
mes se tost corre ne poez
perte i aurez si com ie croi
quar par la foi que ie vous doi
li prestre en porte voz pertris
li preudom fu toz aatis
le coutel en porte en sa main
s’ en cort aprés le chapelain
qntua il le vit se li escrie
ainsi nes en porterez mie
puis s’ escrie a granz alenees
bnie les en portez eschaufees
ça les lerez se vous ataing
vous serïez mauués compaing
se vous les mengiiez sanz moi
li prestre esgarde derrier soi
et voit acorre le vilain
qntua voit le coutel en sa main
mors cuide estre se il l’ ataint
de tost corre pas ne se faint
et li vilains penssoit de corre
qui les pertris cuidoit rescorre
mes li prestres de grant randon
s’ est enfermez en sa meson
l’ ostel li vilains retorne
et lors sa fame en aresone
di fet il et quar me dis
comment tu perdis les pertris
cele li dist se diex m’ aït
tantost que li prestres me vit
si me pria se tant l’ amaisse
que ie les pertris li moustraisse
quar molt volentiers les verroit
etEt ie le menai la tout droit
ou ie les auoie couuertes
Il ot tantost les mains ouuertes
si les prist et si s’ en fuï
mes ie gueres ne le siui
ainz le vous fis molt tost sauoir
cil respont bnie pués dire voir
or le lessons a itant estre
ainsi fu engingniez le prestre
et gmbauso qui les pertris prist
par example cis fabliaus dist
fame est fete por deceuoir
mençonge fet deuenir voir
et voir fet deuenir mençonge
cil n’ i vout metre plus d’ alonge
qui fist cest fablel et ces dis
ci faut li fabliaus des pertris