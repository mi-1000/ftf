Tristran surjurne en sun païs , Dolent , murnes , tristes , pensifs .
Purpenset soi ke faire pot , Car acun confort lu estot : Confort lu estot de guarir U , si ço nun , melz volt murir ; Melz volt murir a une faiz Ke tut dis estre si destraiz , E melz volt une faiz murir Ke tut tens en peine languir .
Mort est assez k'en dolur vit ; Penser confunt hume e ocist ; Peine , dolur , penser , ahan Tut ensement confunt Tristran .
Il veit ke il ne puet guarir ; Senz cunfort lui estot murir .
Ore est il dunc de la mort cert , Quant il s'amur , sa joie pert ; Quant il pert la reïne Ysolt , Murir desiret , murir volt , Mais sul tant ke ele soüst K'il pur la sue amur murrust , Kar si Ysolt sa mort saveit , Siveus plus suef en murreit .
Vers tute gent se cele e doute , Ne ne volt descovrir le dute ; Il s'en celet , ço est la fin , Vers sun compaingnun Kaherdin ; Car ço cremeit , s'il li cuntast De sun purpens , k'il l'en ostast , Kar ço pensoit e ço voleit Aler en Engleterre dreit , Nent a cheval , mais tut a pé , K'el païs ne seit entercié ... Kar il i ert mult cuneüz , Si serrait tost aparceüz ; Mais de povre home k'a pé vait Nen est tenu gueres de plait ; De povre message e de nu Est poi de plait en curt tenu .
Il se penset si desguiser E sun semblant si remuer Ke ja nuls hom ne conestrat Ke Tristran seit , tant nel verrat .
Parent , procein , per ne ami Ne pot saver l'estre de li .
Tant par se covre en sun curage K'a nul nel dit , si fait ke sage , Kar suvent vent damage grant Par dire sun conseil avant : Ki s'i celast e nel deïst , Ja mal , so crei , n'en avenist ; Par conseil dire e descuvrir Solt maint mal suvent avenir .
La gent en sunt mult desturbé De so ke vunt suvent pensé .
Tristran se cele cuintement , Si pense mult estreitement .
Il nel met mie en long respit ; La nuit se purpense en sun lit E l'endemain trés par matin Acueut sun erre et sun chemin .
Il ne finat unke d'errer Si est venu droit a la mer .
A la mer vent e truve prest La nef e quanque mester est .
La nef ert fort et bele e grande , Bone cum cele k'ert markande ; De plusurs mers chargee esteit ; En Engleterre curre devait .
Li notiner alent lur treff Et desancrerent cele nef : Aler volent en alte mer ; Li venz est bon pur ben sigler .
Atant es vus Tristran li pruz ; Dit lur : « Sennurs , Deu vus guard tuz !
Quel part en irés vus , Deu l'oie ?
- En Engleterre » , funt cil , « a joie !
» Tristran respunt al notiner : « A joie i pussez vus aler !
Sennurs , kar me portez od vus !
En Bretaine aler volun nus .
» Cil li ad dit : « Ben le graant ; Entrez dunc tost , venez avant .
» Tristran i vent e si entre enz .
El vail amunt s'i fiert li venz .
A grant esplait s'en vunt par l'unde , Trenchant en vunt la mer parfunde .
Mult unt bon vent a grant plenté , A plaisir e lur volunté .
Tut droit vers Engleterre curent , Dous nuiz e un jur i demurent ; Al secund jur venent al port , A Tintagel , si droit record .
Li roi Markes i surjurnout , Si fesait la reïne Ysolt , E la grant curt iloc esteit Cum li reis a custume aveit .
Tintagel esteit un chastel Ki mult par ert e fort e bel ; Ne cremout asalt ne engin .......................................... .
.............. [ engin ?
] ki vaile ; Sur la mer sist en Cornuaile La tur ki ert e fort e grant : Jadis la fermerent jeant .
De marbre sunt tut li quarel Asis e junt mult ben e bel .
Eschekerez esteit le mur Si cum de sinopre e d'azur .
Al chastel esteit une porte Ehe esteit bele e grant e forte .
Ben serreit l'entree e l'issue Par dous prudumes defendue .
La surjurnout Markes li reis , Od Bretuns , od Cornualeis , Pur le chastel ke il amout ; Si feseit la raïne Ysolt .
Plentet i out de praerie , Plentet de bois , de venerie , D'ewes duces , de pescheries E des beles guaaineries .
Les nefs ki par la mer siglouent Al port del chastel arivouent ; Par mer iloc al rei veneient Genz d'autres terres kil querreient , E li estrange e li privé , E pur so l'ad il enamé .
Li lius ert beus e delitables , Li païs bons e profitables , E si fu jadis apelez Tintagel li chastel faez .
Chastel faé fu dit a dreit , Kar dous faiz l'an tuz se perdeit .
Li païsant dient pur veir Ke dous faiz l'an nel pot l'en veir , Ne hom del païs ne nul hom , Ja si grant guarde en prenge l'on , Une en ivern , autre en esté ; So dient la gent del vingné .
La nef Tristran est arivee : El port senement est ancree .
Tristran salt sus e si s'en ist E sur la rive si s'asist .
Nuveles demande e enquert Del rai Markes e u il ert .
Hom li dit k'en la vile esteit E grant curt tenue i aveit .
« E u est Ysolt la raïne , E Brenguain , sa bele meschine ?
- Par fai , e eles sunt ici : Encor n'at guere ke les vi ; Mais certes la raïne Ysolt Pensive est mult , cum ele solt .
» Tristran , quant ot Ysolt numer , Del quer cumence a suspirer ; Purpenset sai d'une vaidie Cum il purrat veer s'amie .
Ben set ke n'i purrat parler Pur nul engin ke pot trover .
Proeisse ne lu pot valeir , Sen , ne cuintise , ne saveir , Kar Markes li rois , so set ben , Le heeit sur trestute ren , E s'il vif prendre le poeit , Il set ben ke il l'ocireit .
Dunc se purpense de s'amie E dit : « Ki en cheut s'il m'ocie ?
Ben dai murir pur sue amur .
Las !
ja me mur jo chescun jur .
Ysolt , pur vus tant par me doil , Ysolt , pur vus ben murir voil .
Ysolt , si ci me savïez , Ne sai s'a mai parlerïez ; Pur vostre amur sui afolez , Si sui venu e nel savez .
Ne sai cument parler od vus : Pur ço sui jo tant anguissus .
Or voil espruver autre ren , Saver si ja me vendreit ben : Feindre mei fol , faire folie ; Dunc n'est ço sen e grant veisdie ?
Cuintise est ; quant n'ai liu e tens , Ne puis faire nul greniur sens .
Tels me tendra pur asoté Ke plus de lu serrai sené , E tels me tendra pur bricun K'avra plus fol en sa maisun .
» Tristran a cest conseil se tient : Un peschur vait ki vers lu vient .
Une gunele aveit vestue D'une esclavine ben velue ; La gunele fu senz gerun , Mais desus out un caperun .
Tristran le vait , vers lu le ceine : En liu repost od lu l'en maine .
« Amis » , fet il , « changuns nos dras ; Li men sunt bons , ke tu avras ; Ta cote avrai , ke mult me plest , Kar de tels dras suvent me vest .
» Li peschere vit les dras bons , Prist les , si li dunat les sons , E quant il fu saisi des dras , Lez fu , si s'en parti chaut pas .
Tristran unes forces aveit K'il meïmes porter soleit ; De grant manere les amat ; Ysolt les forces lu donat .
Od les forces haut se tundi ; Ben senlle fol u esturdi ; En après se tundi en croiz ; Tristran sout bien muer sa voiz ; Od une herbete teinst sun vis K'il aporta de sun païs : Il oinst sun vis de la licur , Puis ennerci , muad culur ; N'aveit hume ki al mund fust Ki pur Tristran le cuneüst , Ne ki pur Tristran l'enterçast , Tant nel veïst u escutast .
Il ad d'une haie un pel pris E en sun col l'en ad il mis .
Vers le chastel en vait tut dreit ; Chaskun ad poür ki le veit .
Li porters , quant il l'ad veü , Mult l'ad cum fol bricun tenu .
Il li ad dit : « Venez avant ; U avez vus demurré tant ?
» Li fols respunt : « As noces fui L'abé del Munt , ke ben cunui .
Une habeesse ad espusee , Une grosse dame velee .
Il nen ad prestre ne abé , Moine ne clerc ne ordiné De Besencun des ke al Munt , De quel manere ke il sunt , Ki ne seient mandé as noces , E tuz i portent pels e croces ; En la lande , suz Bel Encumbre , La sailent e juent en l'umbre .
Je m'en parti pur ço ke dai Al manger ui servir le rai .
» Li porter li ad respondu : « Entrez , fis Urgan le velu .
Granz e velu estes assez : Urgan en so ben resemblez .
» Li fol entre enz par le wiket ; Cuntre lui current li valet .
Il l'escrient cum hom fet lu : « Veez le fol !
hu !
hu !
hu !
hu !
» Li valet e li esquier De buis le cuident arocher .
Par la curt le vunt cunvaiant Li fol valet kil vunt siwant .
Il lur tresturne mult suvent ; Estes ki li gacte a tanlent .
Si nus l'asalt devers le destre , Il turne e fert devers senestre .
Vers l'us de la sale aprochat ; Le pel el col , dedenz entrat .
Senes s'en aparçout li rais La u il sist ai mestre dais .
Il dit : « Or vai un bon sergant ; Fetes le mai venir avant .
» Plusurs sailent , cuntre li vunt , En sa guise saluet l'unt , Puis si amenerent le fol Devant le rai , le pel el col .
Markes dit : « Ben vengez , amis ; Dunt estes vus ?
K'avez ci quis ?
» Li fols respunt : « Ben vus dirrai Dunt sui e ke je ci quis ai .
Ma mere fu une baleine , En mer hantat cume sereine , Mès je ne sai u je nasqui .
Mult sai jo ben ki me nurri : Une grant tigre m'aleitat En une roche u me truvat .
El me truvat suz un perun , Quidat ke fusse sun foün , Si me nurri de sa mamele .
Mais une sorur ai mult bele : Ge la vus durai , si volez , Pur Ysolt ke vus tant amez .
» Li rais s'en rit e puis respunt : « Ke dit la merveile del mund ?
- Reis , je vus durai ma sorur Pur Ysolt ki aim par amur .
Fesum bargaine , fesum change : Bon est a asaer estrange ; D'Ysolt estes tut ennuez , A un'autre vus acuintez ; Baillez moy la , jo la prendrai ; Reis , pur amur vus servirai .
» Li reis l'entant e si s'en rit E dit al fol : « Si Deu t'aït , Si jo te doinse la roïne En eire e mete en ta saisine , Or me di ke tu en fereies U en quel part tu la merraies .
- Reis » , fet li fol , « la sus en l'air Ai une sale u je repair .
De veire est faite , bele e grant ; Li solail vait par mi raiant ; En l'air est e par nues pent , Ne berce e ne crolle pur vent .
Delez la sale ad une chambre Faite de cristal e de lambre .
Li solail , quant main leverat , Leenz mult grant clarté rendrat .
» Li reis e li autre s'en rient , Entre els en parolent e dient : « Cist est bon fol , mult par dit ben ; Ben parole sur tute ren .
- Reis » , fet li fols , « mult aim Ysolt : Pur lu mis quers se pleint e dolt .
Jo sui Trantris , ki tant l'amai E amerai tant cum vivrai .
» Ysolt l'entent , del quer suspire , Vers le fol ad curuz e ire , Dit : « Ki vus fist entrer ceenz ?
Fol , tu n'es pas Trantris , tu menz .
» Li fols vers Ysolt plus entent K'il ne fesait vers l'autre gent ; Ben aparceit k'ele ad irrur , Kar el vis mue la culur .
Puis dit après : « Raïne Ysolt , Trantris sui , ki amer vus solt .
Membrer vus dait quant fui navrez , ( Maint home le savent assez ) , Quant me combati al Morhout Ki vostre treü aver volt : A tel heür me cumbati Ke je l'en ocis , pas nel ni .
Malement i fu je navrés , Kar li bran fu envenimés .
L'os de la hanche m'entamat E li fors venim eschauffat , En l'os s'aerst , vertir le fist , E tel dolur puis i assist Ki ne pout par mire guarir , Si ke quidoie ben murir .
En mer me mis , la voil murir , Tant par m'ennuat le languir .
Li venz levat , turment out grant , E chaçat ma nef en Irlant .
Al païs m'estut ariver Ke jo deveie plus duter , Kar j'aveie ocis le Morholt : Vostre uncle fu , raïne Ysolt ; Pur ço dutai mult le païs , Mais jo fu naufrez e chitifs .
Od ma harpe me delitoie , Je n'oi confort , ke tant amoie .
Ben tost en oïstes parler Ke mult savoie ben harper ; Je fu sempres a curt mandez Tut issi cum ere navrez .
La raïne la me guari De ma plaie , sue merci .
Bons lais de harpe vus apris , Lais bretuns de vostre païs .
Membrer vus dait , dame raïne , Cum je guarri par la mecine .
Iloc me numai je Trantris : Ne sui je ço ?
ke vus est vis ?
» Isolt respunt : « Par certes , nun !
Kar cil est beus e gentils hum , E tu es gros , hidus e laiz , Ke pur Trantris numer te faiz .
Or te tol , ne hue sur mei ; Ne pris mie tes gas ne tei .
» Li fols se turne a icest mot , Si se fet ben tenir pur sot .
Il fert ces k'il trove en sa veie , Del deis desc'a l'us les cumveie , Puis lur escrie : « Foles genz , Tolez , issez puis de ceenz !
Lassez m'a Ysolt consiler : Je la sui venu doneier .
» Li reis s'en rit , kar mult li plest ; Ysolt ruvist e si se test .
E li reis s'en aparceit ben ; Al fol ad dit : « Musart , ça ven .
N'est la raïne Ysolt t'amie ?
- Oïl , par fai !
je nel ni mie .
» Isolt respunt : « Certes tu menz Metez le fol hors de ceenz !
» Li fol respunt tut en riant Et dit a Ysolt sun semblant : « Ne vus menbre , raïne Ysolt , Quant li reis envaer me volt , Cume si fist ?
Il m'envaiat Pur vus , k'il ore esspusee ad .
Je i alai cum marcheant , Ki aventure alai querant .
Mult ere haï al païs , Kar le Morholt aveie ocis ; Pur ço alai cum marcheant , Si fis de ço cointise grant .
Quere vus dui a l'os le rei , Vostre sennur ke je ci vei , Ki el païs n'ert nent cheriz , E j'i fu durement haïs ; J'ere chevaler mervilus , Mult enpernant e curajus : Ne dutai par mun cors nul home Ki fust d'Escoce tresk'a Rume .
» Isolt respunt : « Or oi bon cunte .
As chevalers feites vus hunte , Kar vus estes un fol naïf ; Ço est dol ke tant estes vif .
Tol tei de ci , si Deu t'aït !
» Li fols l'entent , e si s'en rit .
Dunc dit après si faitement : « Raïne dame , del serpent Menbrer vus dait ke je l'ocis Quant jo vinc en vostre païs .
La teste li sevrai del cors , La langue trenchai e pris hors ; Dedenz ma chauce la botai E del venim si eschaufai Ben quidai estre morz en fin ; Paumez me jeu lez le chemin .
Vostre mere e vus i venistes E de la mort me guaresistes : Par grant mecine e par engin Me garesistes del venim .
Del bain vus membre u enz jo sis ?
Iloc m'aviez près ocis .
Merveile grant voliez faire , Quant alastes m'espeie traire ; E quant vus l'oüstes sachee E si la trovastes oschee , Dunc pensastes , e ço a dreit , Ke Morholt ocis en esteit ; Tost purpensastes grant engin , Si defermastes vostre escrin , E la pece dedenz truvastes Ke del test al Morholt ostastes ; La pece junsistes al brant : Cele se joinst de maintenant .
Mult par fustes granment osee Quant vus enz el bain od m'espe Me voliez sempres ocire ; Mult par est fenme de grant ire !
E la raïne en vint al cri , Kar el vus aveit ben oï .
Ben savez ke je m'acordai , Kar suvent merci vus criai , E je vus deveie defendre Vers celui ki vus voleit prendre .
Vus nel prendriez en nul fuor , Kar il vus ert encuntre quor .
Ysolt , jo vus en defendi .
N'est vair iço ke je vus di ?
- N'est mie vair , einz est mensunge ; Mais vus recuntez vostre sunge .
Anuit fustes ivre al cucher E l'ivrece vus fist sunger .
- Veirs est : d'itel baivre sui ivre Dunt je ne quid estre delivre .
Ne menbre vus quant vostre pere Me baillat vus , e vostre mere ?
En la nef vus mistrent en mer : Al rai ici vus dui mener .
Quant en haute mer nus meïmes , Ben vus dirrai quai nus feimes .
Li jur fu beus e fesait chaut , E nus fumes ben en haut ( ?
) .
Pur la chalur eüstes sei : Ne vus menbre , fille de rai ?
D'un hanap beümes andui .
Vus en beüstes e j'en bui .
Ivre en ai esté tut tens puis , Mais male ivrece mult i truis .
» Quant Ysolt ço entent et ot , En sun mantel sun chef enclot , Volt s'en aler e leve sus ; Li rais la prent , si l'aset jus ; Par le mantel hermin l'a prise , Si l'ad dejuste lui resise : « Sufrez un poi , Ysolt amie , Si parorum ceste folie .
Fol , » fet li reis , « or voil oïr De quel mester tu sez servir .
» Li fols a Markes respundi : « Reis , dus e cuntes ai servi .
- Sez tu de chens ?
sez tu d'oisels ?
- Oïl , » fet il , « jo oi des bels !
» Li fols li dit : « Reis , quant me plest Chacer en bois u en forest , Od mes levrers prendrai les grues Ki volent la sus par ces nues ; Od mes liemers cingnes preng , Owes blanches , bises , de reng ; Quant vois od mun arc berser hors , Malarz preng , plunjuns e butors .
» Markes del fol bonement rit , Si funt li grant e li petit , Pus dit al fol : « Amis , beu frere , Ke sez tu prendre en la rivere ?
» Li fols respunt , a rire a pris : « Reis , tut i preng quanquez i truis , Kar je prendrai od mes osturs Les lus de bois e les granz urs ; Les senglers preng de mes girfaus , Ja ne les guarde muns ne vaus ; De mes pitiz faucuns hauteins Prendrai les chevres e les daims ; D'esparver prendrai le gupil K'est de vers la keue gentil ; D'esmerelun prendrai le levre , De hobel li kac e le bevre .
Quant veng arere a mun ostel , Dunc sai ben eskermir de pel : Nul ne se cuvrerat tant ben Ke il nen ait aukes del men ; Ben resai partir les tisuns Entre esquiers , entre garsuns ; Ben sai tenprer e harpe e rote E chanter après a la note ; Riche raïne sai amer , Si n'at sus cel amant mun per ; Od cultel sai doler cospels , Jeter les puis par ces rusels .
Enne sui je bon menestrel ?
Ui vus ai servi de mun pel .
» Puis fert del pel en virun sei : « Tolez » , fet il , « de sur le rei !
A voz ostels tost en alez : N'avez mangé ?
ke demurez ?
» Li reis s'en rit a chascun mot , Ke mult ot bon deduit del sot ; Puis cunmande a un esquier Ke il li ameint sun destrer , Dit ke aler dedure volt Cum a custume faire solt .
Cil chevaler se vunt od lui E li esquier pur l'ennui .
« Sire , merci !
» ço dit Ysolt .
« Malade sui , le chef me dolt .
En ma chambre irrai reposer , Ne puis ceste noise escuter .
» Li reis atant aler la lait ; Cele salt sus e si s'en vait .
En sa chambre vent mult pensive , Dolente se claime e chaitive ; A sun lit vent , desus se sist ; Mult fu li dol grant k'ele fist .
« Lasse » !
fait el , « pur quei nasqui ?
Mult ai le quor gref e marri .
Brenguain » , fait ele , « bele sor , Certes a poi ke ne me mor .
Melz me serait fusse jo morte , Quant ma vie est tant dure e forte ; Quant ke je vai m'est a contraire : Certes , Brenguain , ne sai quai faire ; Kar la enz est un fol venuz , Ki mult est haut en croiz tunduz .
A la male ure i vint il hui , Kar mult m'ad il fait grant ennui .
Certes , cist fol , cist fous jugleres Il est devins u enchanteres , Kar il set mun estre e ma vie De chef en chef , ma dulce amie .
Certes , Brenguain , mult me merveil Ki li descuvri mun cunseil , Kar nus nel sout , fors je e vus E Tristran , le cunseil de nus .
Mais cist tafur , men escient , Le set tut par enchantement .
Unques nul hom plus veir ne dist , Kar unques d'un mot ne mesprist .
» Brenguain respunt : « Je pens pur droit K'iço Tristran meïmes soit .
- Nu l'est , Brenguain , kar cist est laiz E hidus e mult conterfait , E Tristran est tant aliniez , Bels hom , ben fait , mult ensenez , Ne serroit truvez en païs Nul chevaler de greniur pris : Pur ço ne crerai je uwan K'iço sait mun ami Tristran ; Mais cist fol soit de Deu maldit !
Maldite soit l'ure k'il vit , E cele nef maldite sait En ki li fol vint ça endreit !
Dol fu k'il ne neat en l'unde La hors en cele mer parfunde !
- Taisez , dame , » ço dit Brenguain , « Mult estes or de male main .
U apreïstes tel mester ?
Mult savez ben escuminger !
- Brenguain , kar cil m'ad fet desver .
N'oïstes home si parler .
- Dame , je quid , par sen Johan , K'il seit le messager Tristran .
- Certes , ne sai , nel cunus mie ; Mès alez i , ma bele amie , Parler od li , si vus poez , Saveir si vus le cunustrez .
» Brenguain salt sus , curteise esteit , E vint en la sale tut dreit ; Mès el n'i trovat serf ne franc , Fors le fol , seant sur un banc ; Li autre en sunt trestuz alé A lur ostels par la cité .
Brenguain le vait , de luin estut , E Tristran mult ben la cunuit .
Le pel jeta lors de sa main E puis dit : « Ben vengez , Brenguain .
Franche Brenguain , pur Deu vus pri Ke vus de mai aez merci .
» Brenguain respunt : « E je de quai ?
Volez k'aie merci de tei ?
- E !
cheles !
ja sui je Tristran , Ki en tristur vif e haan .
Je sui Tristran , ki tant se dolt Pur l'amur la raïne Ysolt .
» Brenguain li dit : « Nu l'estes veir , Si cum jo quid , al men espeir .
- Certes , Brenguain , veirs je le sui ; Tristran oi nun quant ça me mui .
Ja sui je Tristran veirement .
Brenguain , ne vus menbre cument Ensemble partimes d'Irlande , Cume vus mist en ma cumande , E vus e la raïne Ysolt Ke or cunustre ne me volt , La raïne , quant a mei vint E par la destre main vus tint , Si me baillat vus par la main ?
Menbrer vus dait , bele Brenguain .
Ysolt e vus me cumandat , Mult me requist , bel me priat K'en ma guarde vus receüsse , Guardasse al melz ke je peüsse .
Lors vus baillat un costeret , N'ert gueres grant , mès petitet ; Dist ke vus ben le guardissez , Cum s'amur aver volïez .
Quant venimes en haute mer , Li tans se prist a eschaufer .
J'aveie vestu un blialt , Tressué fu e si oi chault ; J'oi sai , a baivre demandai : Ben savez si vair vus dit ai .
Un valet ki a mes pez sist Levat e le costerel prist ; En un hanap d'argent versat Le baivre ke il denz trovat , Puis m'assist le hanap al poing E je en bui a cel bosuing ; La maité ofri a Ysolt Ki sai aveit e baivre volt .
Cel baivre , bele , mar le bui , E je unques mar vus cunui .
Bele , ne vus en menbrë il ?
» Brenguain respunt : « Par fai , nenil .
Brenguain , des puis k'amai Ysolt , A nul autre dire nel volt : Vus le soüstes e oïstes , E vus l'ovraine consentistes ; Ço ne sout nul ki fust el mund , Fors nus treis , de tus çous ki sunt .
» Brenguain entent ke cil cuntat ; Sun pas vers la chambre en alat .
Cil salt sus , si la parsiwi , Mult par lu vait criant merci .
Brenguain est venue a Ysolt , Si li surrist cum faire solt .
Ysolt culur muad e teinst E sempres malade se feinst .
La chambre fu sempres voidee , Kar la raïne ert deshaitee .
E Brenguain pur Tristran alat , Dreit en la chambre le menat .
Quant il vint enz e vit Ysolt , Il vait vers lu , baiser la volt ; Mais ele se trait lors arere , Huntuse fu de grant manere , Kar ne saveit quai faire dut E tressuat u ele estut .
Tristran vit k'ele l'eschivat .
Huntus fu , si se vergundat , Si s'en est un poi tret en sus Vers le parei , dejuste l'us .
Puis dit aukes de sun voleir : « Certes , unc ne quidai ço veir De vus , Ysolt , franche raïne , Ne de Brenguain , vostre meschine .
Allas , ki tant avrai vescu , Quant je cest de vus ai veü Ke vus en desdein me tenez E pur si vil ore m'avez !
En ki me purreie fier , Quant Ysolt ne me deigne amer , Quant Ysolt a si vil me tient K'ore de mai ne li suvent ?
Ohi !
Ysolt , ohi !
amie , Hom ke ben aime tart ublie .
Mult valt funteine ki ben surt , Dunt li reus est bon e ben curt ; E de l'ure k'ele secchist , K'ewe n'i surt n'ewe n'en ist , Si ne fet gueres a praiser : Ne fait amur , quant volt boiser .
Ysolt respunt : « Frere , ne sai .
Je vus esguard e si m'esmai , Kar n'aparceif mie de vus Ke soiez Tristran l'Amerus .
» Tristran respunt : « Raïne Ysolt , Je sui Tristran , k'amer vus solt .
Ne membre vus del seneschal Ki vers le rei nus teneit mal ?
Mis conpainz fu en un ostel , Fumes junes par uel .
Par une nuit , quant m'en issi , Il levat sus , si me siuvi .
Il out negé , Si me trazat , Al paliz vint , utre passat , En vostre chambre nus guaitat E l'endemain nus encusat .
Ço fu li primer ki al rei Nus encusat , si cum je crei .
Del naim vus redait ben menbrer Ke vus solïez tant duter .
Il n'amad pas nostre deduit : Entur nus fu e jur e nuit ; Mis i fu pur nus aguaiter E servi de mult fol mester .
Senez fumes a une faiz .
Cum amanz ki trop sunt destraiz Purpensent de mainte veidise , D'engin e d'art e de cuintise , Cum il purunt entre assembler , Parler , envaiser e juer , Si feïmes : nus senez fumes En vostre chambre u nus jeümes ; Mais li fel naims de pute orine Entre noz liz pudrat farine , Car par itant quidat saver L'amur de nus , si ço fust veir .
Mais je de ço m'en averti , A vostre lit joinz pez sailli .
Al sailer le braz me crevat E vostre lit ensenglentat ; Arere saili ensement E le men lit refis sanglant .
Li reis Markes survint atant E vostre lit trovat sanglant ; Al men en vint en es le pas E si trovat sanglanz mes dras .
Raïne , pur vostre amisté Fu de la curt lores chascé .
Ne menbre vus , ma bele amie , D'une petite druerie , Ke une faiz vus envaiai Un chenet ke vus purchaçai ?
E ço fu le Petit Creü , Ke vus tant cher avez eü .
E suvenir vus en dait ben , Ysolt amie , d'une ren : Quant cil d'Irlande a la curt vint , Li reis l'onurrat , cher le tint .
Harpeür fu , harper saveit : Ben savïez ke cil esteit .
Li reis vus dunat al harpur : Cil vus amenat par baldur Tresqu'a sa nef e dut entrer .
En bois fu , si l'oï cunter : Une rote pris , vinc après Sur mon destrer le grant eslès .
Cunquise vus out par harper , E jo vus cunquis par roter .
Raïne , suvenir vus dait Quant li rais cungïé m'aveit E je ere mult anguisus , Amie , de parler od vus E quis engin , vinc el vergé U suvent fumes enveisé ; Desus un pin en l'umbre sis , De mun canivet cospels fis K'erent enseignes entre nus Quant me plaiseit venir a vus .
Une funteine iloc surdeit Ki devers la chambre curreit ; En ewe jetai les cospels , Aval les porta li rusels .
Quant veïez la doleüre , Si savïez ben a dreiture Que jo i vendreie la nuit Pur envaiser par mun deduit .
Li neims sempres s'en aparceut : Rei Markes cunter le curut .
Li rais vint la nuit el gardin E si en est munté el pin .
Jo vinc après , ke mot n'en soi , Mais si cum j'oi esté un poi , Si aparceu l'umbre le roi , Ke seet el pin ultre moi .
De l'autre part venistes vus .
Certes j'ere dunc poerus , Kar je dutoie , ço sachez , Que vus trop vus en hastisez .
Mais Deus nel volt , sue merci : L'umbre veïstes ke je vi , Si vus en traisistes arere E jo vus mustrai ma praiere Ke vus al rai m'acordissez , Si vus fere le puussez , U il mes guages aquitast E del regne aler me lessast .
Par tant fumes lores sauvez ; Al rei Markes fu acordez .
Isolt , menbre vus de la lai Ke feïtes , bele , pur mai ?
Quant vus eisistes de la nef , Entre mes bras vus tinc suef .
Je m'ere mult ben desguisé Si cum vus m'avïez mandé ; Le chef teneie mult enbrunc ; Ben sai quai me deïstes dunc : K'od vus me laissasse chaeir .
Ysolt amie , n'est ço vair ?
Suef a la terre chaïstes E vos quissettes m'aüvristes , E m'i laissai chaeir dedenz E ço virent tutes les genz : Par tant fustes , se je l'entent , Ysolt , guarie al jugement Del serement e de la lai Ke feïstes en curt le rai .
» La raïne l'entent e ot E ben ad noté chescun mot .
El l'esguarde , del quor suspire , Ne set sus cel ke puisse dire , Kar Tristran ne semblout il pas De vis , de semblanz ne de dras ; Mais a ço k'il dit ben entent K'il dit vair e de ren ne ment : Pur ço ad el quor grant anguisse E si ne set que faire puisse .
Folie serrait e engan A entercer le pur Tristran , Quant ele vait e pense e creit N'est pas Tristran , mais autre esteit ; E Tristran mult ben s'aperceuit K'ele del tut le mescunuit .
Puis dit après : « Dame reïne , Mult fustes ja de bon'orine Quant vus m'amastes seinz desdeing : Certes de feintise or me pleing .
Ore vus vai retraite e fainte , Ore vus ai de feinte ateinte ; Mais jo vi ja , bele , tel jur Ke vus m'amastes par amur : Quant Markes nus out cunjeiez E de la curt nus out chascez , As mains ensemble nus preïmes E hors de la sale en eissimes ; A la forest puis en alames E un mult bel liu i truvames ; En une roche fu cavee ; Devant ert estraite l'entree ; Dedenz fu voltisse e ben faite , Tant bele cum se fust purtraite ; L'entaileüre de la pere Esteit bele de grant manere ; En cele volte cunversames Tant cum eu bois nus surjurnames ; Hudein , mun chen , ke tant oi cher , Iloc l'afaitai senz crier .
Od mun chen e od mun ostur , Nus pessoie je chascun jur .
Reïne dame , ben savez Cum nus après fumes trovez .
Li reis meïmes nus trovat E li naim ke od li menat ; Mais Deus aveit uvré pur vus , Quant trovat l'espee entre nus ; E nus rejeümes de loins : Li reis prist le gant de sun poing E sur la face le vus mist Tant suef ke un mot ne dist , Kar il vit un rai de soleil Ke out hallé e fait vermeil .... Li reis s'en est alez atant , Si nus laissat iloc dormant , Puis nen out nule suspeçun K'entre nus oüst si ben nun ; Sun maltalent nus pardonat E sempres pur nus envoiat .
Isolt , menbrer vus en dait ben : Dunt vus donai Huden , mun chen .
K'en avez fait ?
Mustrez le mai .
» Ysolt respunt : « Je l'ai , par fai !
Cel chen ai je dunt vus parlez .
Certes ore endreit le verrez .
Brenguain , ore alez pur le chen : Amenez l'od tut le lien .
» Ele leve e en pez sailli , Vint a Huden , e sil joï , E le deslie , aler le lait : Cil junst les pez e si s'en vait .
Tristran li dit : « Ça ven , Huden !
Tu fus ja men , or te repren .
» Huden le vit , tost le cunut , Joie li fist cum faire dut .
Unkes de chen n'oï retraire Ke poüst merur joie faire Ke Huden fist a sun sennur , Tant par li mustra grant amur .
Sure lui curt , leve la teste , Unc si grant joie ne fist beste , Bute del vis e fert del pé ; Aver en poüst l'en pité .
Isolt le tint a grant merveille , Huntuse fu , devint vermeille De ço ke il si le joï , Tant tost cum il sa voiz oï , Kar il ert fel e de puite aire E mordeit e saveit mal faire A tuz ices k'od lu juoent E tuz ices kil manioent ; Nul ne s'i poeit acuinter Ne nul net poeit manier Fors sul la raïne e Brenguain , Tant par esteit de male main Depuis k'il sun mestre perdi Ki l'afaita e kil nurri .
Tristran joïst Huden e tient .
Dit a Ysolt : « Melz li suvient Ke jol nurri , ke l'afaitai Ke vus ne fait ki tant amai .
Mult par at en chen grant franchise E a en femme grant feintise .
» Isolt l'entent e culur mue , D'anguisse fremist e tressue .
Tristran li dit : « Dame reïne , Mult sulïez estre enterine .
Ne menbre vus cum al vergé U ensemble fumes cuché Li rais survint , si nus trovat E tost arere returnat ?
Si purpensa grant felunnie , Ocirre vus volt par envie ; Mais Deus nel volt , sue merci , Kar je sempres m'en averti .
Bele , de vus m'estot partir , Kar lu reis nus voleit hunir .
Lors mc donastes vostre anel D'or esmeré , ben fait e bel ; E jel reçui , si m'en alai E al vair Deu vus cumandai .
» Isolt dit : « Les ensengnez crei .
Avez l'anel ?
Mustrez le mei .
» Il trest l'anel , si li donat ; Ysolt le prent , si l'esguardat , Si s'escreve dunc a plurer , Ses poinz detort , quidat desver : « Lasse !
» fait ele , « mar nasqui !
En fin ai perdu mun ami , Kar ço sai je ben , s'il vif fust , Ke autre hum cest anel n'eüst ; Mais or sai jo ben k'il est mort .
Lasse !
ja meis n'avrai confort .
» Mais quant Tristran plurer la vait , Pité l'en prist , e ço fu droit .
Puis li ad dit : « Dame raïne , Bele estes or e enterine ; Dès or ne m'en voil mès cuvrir , Cunuistre me frai e oïr .
» Sa voiz muat , parlat a dreit .
Isolt sempres s'en aparceit ; Ses bras entur sun col jetat , Le vis e les oilz li baisat .
Tristran lores a Brenguain dit , Ki s'esjoï par grant delit : « De l'ewe , bele , me baillez ; Laverai mun vis k'est sullez .
» Brenguain l'ewe tost aportat E ben tost sun vis en lavat ; Le teint de l'herbe e la licur Tut en lavat od la suur .
En sa propre furme revint , Ysolt entre ses braz le tint .
Tel joie en ad de sun ami K'ele ad e tent dejuste li Ke ne set cument contenir ; Ne le lerat anuit partir E dit k'i avrat bon ostel E bon lit e ben fait e bel .
Tristran autre chose ne quert Fors la raïne Ysolt , u ert ; Tristran en est joius e lez ; Mult set ben k'il est herbigez .
l .
feïmes l .
- Brenguain l .
boiser