Ici comencent li capitel del promerain liure .
I .
Honoreit l'abeit del monstier Fundense .
II .
Libertin lo prouost del monstier Fundense .
III .
moine cortelier del monstier de cui ci demoure nos souint .
IV .
abeit Equitio de la contreie Valeire .
V .
Constantio lo mansiaire de la glise saint Steuenon .
VI .
Marcelin lo ueske de la citeit Aconitane .
VII .
Nonnoso lo prouost del monstier el mont ki est diz Soractis .
VIII .
abeit Anastaise del monstier ki est uochiez Subpentonia .
VIIII .
Boneface lo ueske de la citeit Preferentis .
X .
Fortuneit lo ueske de la citeit de Tudertine .
XI .
Martirio lo moine de la contreie de Valeire .
XII .
Seueir lo preste de la contreie de cui ci dessoure .
Ici finent li capitel .
Ici comencet li promerains liures des dialoges saint Gregoire .
un ior ge depresseiz de mult grandes noises des alquanz seculeirs , az queiz en lur negosces a la foiz sumes destraint solre meismes ce ke certe chose est nos nient deuoir , ge requis un secreit liu ki est amis a dolor , u tot ce ke de la moie occupation desplaisoit a moi , aouertement soi demosterroit , et totes les choses ki soloient en moi mettre lo dolor , assembleies loisablement uenroient deuant mes oez .
Gieres cant ge mult affliz et longement tanz seoi ilokes , dunkes fut auoc moi mes tres ameiz filz Pieres li diakenes , ki des la promiere flor de iuuente a moi est astrainz en amistiez , et mes compains a enquerre la sainte parole .
Li queiz moi esgardanz estre dequit de grief dolor del cuer dist : Auint dunkes a toi alcune chose de chose nouele , ke dolors toi tient plus ke soloit ? A cui ge dis : Li dolors , Pierres , cui ie soffre cascun ior , et toz tens par usage est a moi uiez et toz tens par aoisement noueaz .
Quar mes maleurous corages hurteiz par la plaie de sa occupation , ramenbret , queiz il fut iadis el monstier ; coment astoient dessoz lui totes choses louerianz ; en combien il apparoit dessoure totes choses ki soi tornent ; ke il auoit aconstumeit nule chose penseir se celestienes non ; ke il encor retenuz en cors , ia meismes les enclostres de la char trespassoit par contemplation ; ke il alsiment la mort ki anaises a trestoz est poine ameuet alsi com entreie de uie et lowier de son trauailh .
Mais or por l'occasion de la cure pastorale soffret il les negosces des hommes seculeirs , et apres si bele forme de son repos par la purriere del terrien fait est il laidoiez .
Et quant il soi por lo condescendement des pluisors az deforienes choses espart , meismes cant il desiret les deuentrienes , a iceles senz dotance repairet il menres .
Gieres ge parzoi ce ke ie soffre , ge parzoi ce ke ie ai perdut .
Et quant ie esgarde cele chose cui ge ai perdue , si deuient ceste plus greualz cui ie porte .
Elleuos certes or sui horteiz des fluez de la grande meir , et en la neif de ma pense par les turbilhons d'une forte tempeste sui deboteiz .
Et quant moi souient de ma promiere uie , alsi com meneiz mes oez derriere mon dos ueue la riue sospire .
Et ke encor plus gries chose est , quant ge turbleiz des granz fluez sui porteiz , auisonkes pois ge ia ueoir lo port cui ie ai laissiet ; car et ensi sont les auentures de la pense , k'ele certes anzois perdet la bone chose cui ele tient , nekedent si souient soi auoir perdut .
Et quant plus lonz s'en est aleie , si obliet encor del meisme bien cui ele at perdut ; et auient chose k'ele nes par ramenbrance uoit en apres ce k'ele tenoit anzois par fait .
De ce est fait ce ke ie ci deuant ai mis : car cant nos nauions plus lonz , ia ne ueons nos pas lo port de repos cui nos laissiet avons .
Et a la foie a l'aoisement de mon dolor ce est aioint , ke la uie des alcanz ki lo present secle de tote lur pense deguerpirent , a memoire a moi est rapeleie .
La haltesce des queiz cant ie regarde , si conois com bien ge meismes gis en tres basses choses .
Des queiz li pluisor en plus secreie uie plaurent a lur faiteor , li queil par ke il par les humains faiz ne uieziroient de la nouelerie de lur pense , si ne uolt li tot poissanz deus iceaz estre occupeiz des traualz de cest mont .
Mais ia les choses ki parleies sunt miez demosterrai , se ge les choses ki sont dites par demandise et par responsion deuise par lo soul deuant escrisement des nons .
Pirres .
ne conu pas en Itaile la uie des alcanz mult auoir luisit de uertuz .
Gieres de cui comparement tu es espris ge non sai .
Et certes ie ne dote pas buens hommes auoir esteit , nekedent ensenges et uertuz quide ie d'eaz u nient estre faites u eles sont ioskes a or ensi par silence taues , ke nos ne sauons , se eles faites sont u non .
Gregoires .
ge soules les choses , Pieres , reconte , cui ge uns hommele des parfiz et des aloseiz hommes ai conues , u tesmonianz les bons et les feoz hommes , u cui ge apris par moi meismes : alsi com ge haisme li iors cesserat anzois ke li sermons .
Pirres .
uolroi ke tu racontasses a moi demandant d'eaz alcunes choses .
Et por ceste chose ne toi semble pesanz chose , entrerumpre l'estuide de l'esposition ; car nient dessemblanz edifications naist de la ramenbrance des uertuz .
Quar en l'esposition conoist l'om , coment l'om doit troueir et tenir la uertut ; mais en lo racontement des signes conissons nos , coment la uertuz troueie et retenue soi demostret .
Et sont li alcant cui plus ensprendent li exemple al amor del celeste pais , ke li preechement .
Et faite est a la foiz doble aiue des exemples des peres el corage del oant , car se il est espris al amor de la uie ki est a uenir del comparement des deuant alanz , meismes se il soi quidet estre alcune chose , quant il conoist mieldres choses des altres , si en est humiliez .
Gregoires .
choses cui ie ai parceues par lo racontement des honorables barons , ie les raconte senz dotance par l'exemple de la sainte auctoriteit , quant ce estat a moi plus cleir ke la lumiere , ke Marcus et Lucas n'aprisent pas par ueue , mais par oie l'euangile cui il descrissent .
Mais par ke ie az lisanz sostraie l'ochison de dotance , par chascunes choses cui ge descrirai , par queiz auctors les ai parceues manifesterai .
Mais ce toi conuoite ge sauoir , ke ie en alcunes choses tan solement lo sens , en alcunes choses et les paroles tieng auoc lo sens ; car se ie de totes persones specialment et les paroles uolsisse tenir , celes raconteies par uilain us ne receueroit pas couenablement li grefes del escrisant .
Ge ai apris par lo racontement de mult honorables uielhars ce ke ie raconte .
Del abeit Honoreit .
fut une uile Venantii ki iadis fut patrices es contreies de Samnii , en la queile uile ses ahaneires ot un filh Honoreit par nom , ki des enfantilz ans arst par abstinence al amor del celeste pais .
Et quant il ualoit de si grande conuersation , et soi ia restraindoit meismes d'oisouse parole , et mult sa char dontoit par abstinence alsi com ge ci deuant ai parleit : en un ior ses peires et sa mere fisent un conuiue a lur uoisins , el queil conuiue chars astoit appareilhie a mangier .
La queile char quant icil refusoit atochier a mangier por l'amor de l'abstinence , dunkes lo comencierent ses peres et sa mere a eschernir et dire : Manioue ! Aporterons nos dunkes a toi peissons en icez monz ? Et en icel liu soloient li peisson estre oit , nient ueut .
Mais quant Honoreiz astoit escherniz de cez paroles , manes el conuiue defalit aigue al seruise .
Et uns serianz auoc une selge de fust alsi com ilokes est constume s'en alat a la fontaine .
Et quant il puisieuet l'aigue , si entrat uns peissons en la selge .
Et retorneiz li ser deuant les boches des seanz un peisson espandit auoc l'aigue , ki al uiure de tot lo ior a Honoreit poist estre asseiz .
Tres tot soi meruilh et toz icil eschernissemenz de son pere et de sa mere cessat .
Quar il comencierent en Honoreit meruilhier l'abstinence cui il anzois degabeuent .
Et ensi terst ius del omme de deu les laidenges del eschernissement li peissons del mont .
Li queiz cant il creissoit de grandes uertuz , de son deuant dit sanior prist il en don la franchise , si estorat en icel liu ki est diz Fundiz une abie , en cui il estiut peres anaises de dous cenz moines , et la donat la uie de celui d'une part et d'altre exemples de must halte conuersation .
Quar a un ior de cel mont , en cui ses monstiers dessoure apeirt en halt , uns fais d'une grande pierre rumpit fors , ki uenanz par lo pendant del mont , manecieuet trebuchement de tote la cele et la mort de toz les freres .
Lo queil fais de dessoure uenant quant li sainz hom ot ueut , il apelanz par souentine uoiz lo nom de Crist enhelement estendit sa destre , si mist encontre lui l'ensenge de la croiz , et si fichat cel meisme fais cheant en meisme lo leiz del mont pendant , alsi com dist Laurenz li religious hom .
Et par tant ke lius n'i astoit pas , en cui li fais poist aherdre , om lo uoit ensi nekedent ke il ioskes a or a ceaz ki regardent lo mont semblet pendre a cheir .
Pirres .
nos cilz si nobles beir ot il promiers maistre , ke il en apres fut maistres de disciples ? Gregoires .
n'oi pas cestui auoir esteit disciple auoir esteit d'alcunui , mais li dons del saint espir n'est pas constrainz par loi .
Certes usages est de droite conuersation , ke cil n'oset pas estre dessoure ki n'aurat apris estre dessuz ; et cil ne comandet pas obedience az sogez , la queile il ne conut pas doneir az prelaz .
Mais nekedent sont a la foie ki parmei lo magisteire del espir par deuenz ensi sont apris , ke ia soit ce ke defors lur failhet discipline d'umaine maistrie , nekedent la droiture del deuentrien maistre ne lur falt mie .
La noie nekedent de lur franchise des enfers en exemple ne doit pas estre traite , par ke alcuns , quant il soi semblanment presumet estre raemplit del saint espir , ne despitet estre disciples d'alcun homme , et soit faiz maistres d'error .
Mais la pense ki est emplie del divin espir , ele at tres aouertement ses ensenges , ce est cariteit et humiliteit .
Les queiles ambedous uertuz se eles en une pense uinent ensemble , cleire chose est , k'eles de la presence del saint espir portent tesmoin .
Quar ensi encor Iohans li Baptistes n'est pas liuz auoir eut maistre , ne meisme la ueriteiz ki par corporal presence aprist les apostles et li sainz espirs l'assemblat entre les disciples corporalment .
Mais cui il deuenz ensengienet , celui laissat defors alsi com en sa franchise .
Ensi Moyses el desert ensengiez del angele aprist lo comandement , lo queil il ne conut pas parmei homme .
Mais cez choses alsi com deuant avons dit des enfers doiuent estre honoreies , nient sewies .
Pirres .
A moi plaist ce ke tu dis .
Mais ie toi proi , ke tu dies a moi , se iciz si granz peires laissat alcun disciple siwor de soi .
De Libertin lo prouost .
Gregoires .
tres redotables beirs Libertins , ki el tens lo roi Totyle fut prouoz de cele meisme abie Fundense , il conuersat el discipulage de celui et fut nurriz .
De cui ia soit ce ke pluisors uertuz certains racontemenz des pluisors ait depuliet , nekedent Laurenz li religious beirs , ki ci deuant fut nomeiz , ki or uit et en cel meisme tens a lui fut tres priueiz , il aconstumat pluisors choses a moi dire de celui , des queiles celes dont moi souient poi raconterai .
En cele meisme contreie de Samnii , cui ge ci dessoure ramenbrai , ciz meismes beirs Libertins por la utiliteit de l'abie prendoit uoie .
Et quant Darida li dux des Gothes auoc son ost deuenist en cel liu , li sers de deu de son cheual sur cui il seoit fut ius getteiz des homes de celui .
Li queiz uolentiers soffranz lo damage de son perdut iument , auoc lo flael cui il tenoit offrit a ceaz ki lui tolirent , disanz : Prendeiz par ke uos aiez coment uos cest jument puissiez meneir .
Quant il cez choses ot dit , manes soi donat en orison .
Et li oz del duc ci deuant dit par enhel curs paruint al fluet Vulturnum par nom .
La comenc i erent cascun lur cheualz a ferir de hanstes , a sanglenteir des esporons .
Mais nekedent li cheual batut de coz , sanglenteit des esporons , il pourent estre lasseit , ne soi pourent pas mouoir ; et ensi soi cremirent atochier l'aigue del fluet alsi com un morteil trebuchement .
Et quant longement ferant cascun des seors astoient lasseit , dunkes dist li uns d'eaz , ke por la culpe cui auoient fait al serf deu en la uoie , soffroient il cel detriement de lur uoie .
Li queil manes retorneit derriere soi , trouerent Libertin gisant en orison .
A cui quant il disoient : Lieue sus , pren ton cheual ! icil respondit : Aleiz en bien , ge n'ai pas mestier de cheual .
Mais il descendirent , si lo leuerent encontre sa uolenteit el cheual , dont il l'auoient ius mis , et isnelement s'en alerent .
Li queil en cheualchant icel fluet cui il anzois ne porent trespasseir , curranment trespasserent , alsi com cil canauz del fluet n'euist pas d'aigue .
Et ensi fut fait , ke quant uns siens chenaz al serf de deu est renduz , tres tot reprisent toz lur cheualz .
icel meisme tens essiment uint Bu cillenus auoc les Franzois es contreies de Campangne .
Et de l'abie fut eissue la nouele del seriant deu ci deuant parleit , ke il auoit mult d'auoir .
Dunkes entrerent li Franc l'oratoire , si comenc forsenant a querre Libertin , a crieir Libertin , la u il gisoit ius esterneiz en orison .
Merueilhouse est ceste chose .
Li Franzois querant et forsenant quant il entrerent , si horterent a lui , et si ne porent pas lui meisme ueoir .
Et ensi deceut de lur auoglement , uuit s'en ralerent del monstier .
A un altre tens altressi por une cause del monstier par lo comant del abeit , ki uint apres son maistre Honoreit , s'en alat Libertins a Rauenne .
Et por l'amor de cel meisme honorable Honoreit , u ke il unkes aloit , auoit il aconstumeit a porteir toz tens en son sain une chalcette de son maistre Honoreit .
Gieres quant il s'en aloit , si auint chose ke une femme aportat lo corselet de son filh ki astoit estinz .
La queile cant ele ot esgardeit lo serf de deu , ele esprise par l'amor de son filh tint par lo frain lo iument de Libertin , et si dist a serement : En nule maniere ne t'en iras , se tu n'auras susciteit mon filh .
Et il nient aianz useit iteil miracle , espaurit lo serement de sa demandise .
Il uolt soi destorneir de la femme , mais cant il ne pout , si dotat en son corage .
Il plaist esgardeir , queile et com grande batailhe fut el piz de celui .
Quar combatoient entre soi la humiliteiz de conuersation et la pieteiz de la mere .
Cremors , par ke il ne presumeroit les choses nient useies ; dolors , ke il ne soccurroit a la femme ueueie .
Mais a la plus grande gloire de deu si uenkit la pieteiz icel piz de uertut .
Li queiz piz por ice fut forz , quar il fut uencuz .
Quar ne fust pas piz de uertut , se pieteiz nel eust uencut .
Gieres descendit , les genoz fleckit , les mains al ciel tendit , la chalcette trast fors de son sain , si la mist sor lo piz del enfant ki astoit estinz .
Et quant il orat , li anrme al cors repairat .
Lo queil il prist par la main , si lo rendit a la mere plorant , et si parfist la uoie cui il auoit comencie .
Pirres .
disons nos ce estre ? la uertut de si grand miracle , fist la li merites Honoreit u la proiere de Libertin ? Gregoires .
la demonstrance de si meruilhous signe auoc la foid de la femme soi assemblat la uertuz del un et del altre ; et poruec aesme ge ke Libertins pot cez choses , car il auoit apris plus auoir fiance de la uertut son maistre , ke de la sue .
Quar cui chalcette il mist sor lo piz del corselet estint , senz merueilhe il quidat ke li anrme de celui prenderoit ce k'ele proieuet .
Car Helyseus essiment portanz lo mantel de son maistre et uenanz al Iordain ferit une fie , si ne departit pas les aigues .
Mais cant il hastiuement disoit : V est meismes or li deus Helyas ? il ferit lo fluet del mantel son maistre , si fist uoie entre les aigues .
Perzois tu , Pieres , com bien ualt la humiliteiz es uertuz ki sont a faire ? Dunkes pot il demostreir la uertut del maistre , quant il remenat a sa memoire lo nom de son maistre .
Quar par tant ke il repairat a humiliteit dessoz son maistre , si fist il meismes ce ke ses maistres auoit fait .
Pirres .
chose est ce ke tu dis .
Mais ge te proi , est encor alcune chose cui tu racontes de lui a nostre edification ? Gregoires .
senz dotance , mais si est ki lo uuilhet siure .
Quar ie croi la uertut de patience estre plus grande des signes et des miracles .
Quar en une nuit cil ki apres l'eissue del honorable Honoreit tenoit lo gouernernent de l'abie , il arst de grief corocement encontre cest meisme honorable Libertin , ensi ke il lo ferit de ses mains .
Et par tant ke il ne trouat pas la uerge dont il poist ferir , il prist un escamel de dessoz les piez , se li ferit son chief et sa face , et si rendit tot lo uiaire de celui enfleit et sanglent .
Li queiz cant il fut feruz forment , a son propre lit s'en ralat taisanz .
Mais en l'altre ior astoit por la utiliteit del mostier uns plaiz establiz .
Gieres cant paremplies furent les hymnes matineiles , dunkes uint Libertins al lit del abeit , si proiat a soi l'orison humlement .
Et li abes sachanz en combien il astoit honoreiz de trestoz , et combien ameiz , por lo tort cui il auoit fait a lui , lo quidat uoloir soi departir del monstier , et si demandat a lui disanz : V uues tu aleir ? A cui respondit icil : Pere , li cause de l'abie est establie , cui ie ne puis pas eschiweir , car el ior d'ier promis ge moi ui cest ior deuoir aleir la u ge uuilh aleir .
Dunkes icil del funz de son cuer esgardanz sa aspreteit et sa durteit , la humiliteit et la suableteit de Libertin , sailhit ius de son lit , les piez de Libertin tint , soi auoir pechiet , soi estre culpable tesmoniat , ke il a si grant et a iteil baron si crueile laidenge faire presumat .
Mais la encontre Libertins soi ius esternanz en terre et abaissiez a ses piez disoit ce estre de sa culpe , nient auoir esteit de la crue del abeit ce ke il auoit soffert .
Et ensi fut fait , ke li peires fut parmeneiz a grande suableteit , et ke la humiliteiz del disciple fut faite maistre del maistre .
Et quant il por la utiliteit del monstier fut eissuz al establissement del plait , dunkes pluisor baron conut et noble ki toz tens mult l'onoreuent , forment soi meruilhieuent , si demandoient soniousement , ke ce astoit , ke il auoit la face si enflant et si sanglente .
A queiz disoit icil : Hier al soir , por mes pechiez ki ce faisoient , moi hortoi a un escamel de dessoz les piez , et si soffri ceste chose .
Et ensi li sainz hom gardanz en son piz l'onor de la ueriteit et de son maistre , n'acusat pas lo uisce del pere de l'abie , et si ne corrut pas en pechiet de falseteit .
Pirres .
tu icilz honorables beirs Libertins , de cui tu as raconteit tant pluisors signes et miracles , en si ample congregation ne laissat il en uertuz ses ensiwors ? Gregoires .
Feliz ki astoit apeleiz Corbeaz , cui tu meismes bien conus , ki nouelement fut prouoz de cele meisme abie , il racontat a moi des freres de cel meisme monstier pluisors choses ki mult font a meruilhier .
Des queiz ge tais alcunes choses ki uinent a nostre memoire , car ge moi haste a altres .
Mais une chose dirai , la queile de Feliz raconteie ge quide k'en nule maniere la doiuet l'om trespasseir .
Del moine cortelier .
cele meisme abie astoit uns moines corteliers de grande uie .
Et li lerres auoit aconstumeit uenir et par la soif monteir , et repunsement les iotes en uoies porteir .
Et quant icil planteuet mult de iotes et moins en trouoit , et les altres defoleies , les altres regardeuet tolues , il alanz enuiron tot lo cortil , trouat la uoie dont li lerres auoit acconstumeit uenir .
Li queiz alanz par cel meisme cortil , trouat meismes un serpent .
A cui il comandat , si dist : Siu moi ! Et il paruenanz a l'entreie del larron , comandat al serpent disanz : Ge comande a toi el nom Ihesu , ke tu gardes ceste entreie , et si ne soffre pas za entreir lo larron .
Enhelement li serpenz soi estendit en la uoie tot en trauers , et li moines repairat a sa cele .
Et quant al tens de miedi tot li frere reposerent , dunkes uint li lerres solunc la constume cui il soloit , si montat la soif , et quant il mettoit lo piet el cortil , si uit sodainement , ke li serpenz tenduz auoit la uoie close .
Et il espouriz derriere soi meisme chait , et ses piez aerst par lo chalcement en une stache de la soif , et ensi pendit ius lo chief iuskes a tant ke li corteliers repairat .
A hore aconstumeie uint li corteliers , si trouat lo larron en la soif pendant .
Et al serpent dist il : Ge fai grasces a deu , tu as aemplit ce ke ie toi comandai ; or t'en reua .
Li queiz s'en alat en ellepas .
Et il paruint al larron , si dist : Ke est ce , freres ? Deus toi at doneit a moi .
Por coi presumas tu tantes foiz faire larrecin el labor des moines ? Et il cez choses disanz , lo piet de celui deliurat de la soif en cui cil aherdoit , si lo mist ius senz blezure .
Dunkes dist a lui : Siu moi .
Lo queil soi siwant menat a l'entreie del cortil , et les iotes cui cil desiroit par larrecin en uoies porteir , donat a lui od grande dulzor disanz : Va t'en , et ci apres ne faces mie larrecin ; mais cant tu as mestier , dunkes entre za a moi , et les iotes cui tu trauilhoies a pechiet tolir , ge les donrai a toi deuotement .
Pirres .
com ge troue , ioskes a or en pardons quidieue ie en Lumbardie nient auoir esteit peires ki signes feissent .
Gregoires .
ai apris par lo racontement del honorable homme Fortuneit l'abeit del monstier ki est apeleiz li bains de Ciceron , et encor d'altres honorables hommes ce ke ie or raconterai .
Del abeit Equice .
saintismes hom Equices par nom , es parties de la contreie Valeire , par lo merite de sa uie ahier tres toz ilokes astoit euz de grand ammiration , a cui cilz meismes Fortu fut conuz priueiement .
Li queiz Equices n'est pas merueilhe por la grandece de sa sainteit estiut peres de pluisors abies en cele meisme contreie .
Cestui quant el tens de sa iuuente par aegre batailhe lasseuent li eschalfement de la char , si lo fisent les angoisses de sa temptation estre plus ententiu al estuide d'orison .
Et quant il en ceste chose par continueies proieres queroit aiue de deu ki est tot poissanz , par une nuit uit il soi estre castreit d'un angele ki esteuet deuant lui .
Et ce apparut a sa uision , ke li angeles tot lo mouement trenzat ius de ses engenranz menbres .
Et des icel tens estiut il ensi estranges de temptation , alsi com il n'eust pas de sex nature en son cors .
De la queile uertut il estisanz fi par l'aiue del tot poissant deu , alsi com il anzois astoit dessoure les hommes , ensi comenzat en apres alsiment estre dessoure les femmes .
Et nekedent ne cessoit il de somunre ses disciples , ke il par son exemple ne creissent a soi legierement en ceste chose , et il ki deuoient chaoir , ne temptassent lo don cui il n'auoie mie pris .
Mais en icel tens quant li enchanteor en icest Romain borc furent depris , Basiles ki es oeures des enchanteors fut promerains , il requist Valeire en habit de moine fuia .
Li queiz s'en alanz al tres redotable homme Castorium , ki astoit eueskes de la citeit d'Amiternine , proiat lui ke il soi donast al abeit Equice , si lo comandast a l'abie de celui por guarir .
Dunkes uint li ueskes a l'abie , si amenat auoc soi lo moine Basile , et si proiat le seriant deu Equice , ke il cel meisme moine receueroit en la congregation .
Lo queil esgardat manes li sainz hom et si dist : Cestui cui tu moi comandes , pere , ie ne uoi pas estre moine , mais un diable .
A cui respondit icil : Tu quiers occasion , par ke tu ne doiues presteir a moi ce ke ie toi proi .
A cui manes dist li serianz de deu : Ge certes denunce celui estre ce ke ie uoi , nekedent par ke tu ne quides moi nient uoloir obeir a toi , ge ferai ce ke tu comandes .
Gieres fut il receuz en l'abie .
Quant nient apres pluisors iors cil meismes serianz de deu s'en alat fors un poi lonz de la cele , por enhorteir les feoz az sourains desiers .
Li queiz cant il s'en fut aleiz , si auint chose k'el mostier des uirgenes en cui la cure de cel meisme peire ueilhieuet , une d'eles ki solunc la purreture de ceste char sembleuet estre bele , comenzat a fieurier et deuenir forment angoissouse , et de granz nient ia de uoiz , mais de straindors a crieir : Or endroit morrai , se Basiles li moines ne uient , et il par l'estude de sa guarison rendet a moi la salut .
Mais quant li si granz peires ne fut pas presenz , si n'oseuet alcuns des moines uenir en l'assembleie des uirgines , en combien icil ki noueaz estoit uenuz , et cui uie li assembleie des freres encor ne conissoit mie ! Dunkes fut enhelement enuoiet et al seriant de deu Equice nunciet , ke cele nonains astoit eschalfeie de grandes fieures , si demandoit angoissousement lo uisitement del moine Basile .
Quant ce ot oit li sainz hom , si rist en desdeniant et si dist : Ne dis ge dunkes ke ciz fust diables et nient moines ? Aleiz , si lo boteiz fors de la cele .
Et de l'ancele deu ki est destrainte de l'angoisse des fieures ne soiez pas sonious , car des iceste hore n'aurat ele pas trauail des fieures , et si ne querrat pas Basile .
Li moines s'en ralat , et en icele hore conut la uirgene de deu estre restablie a salut , en cui cele meisme salut de celei li serianz deu Equitius la dist lonz poseiz ; loist a sauoir en la uertut del miracle tenanz l'exemple del maistre , ki enuieiz al filh del roi par sa soule parole lo restablit a salut , ke li peires retornanz en cele meisme hore conut son filh estre restoreit a uie , en cui il oit la uie de celui de la boche de ueriteit .
Dunkes tot li moine emplirent lo comant de lur pere , et cel Basile boterent fors de la manandise del monstier .
Li queiz boteiz fors del monstier dist ke il souentes foiz par ars enchanteresses auoit la cele Equice sorleueit en air , et nekedent ne pot il nului de la cele malmettre .
Li queiz Basiles nient apres long tens en icest Romain borc fut ars de fou , quant li desiers del crestien pople fut eschalfeiz .
De l'ancele deu ki morst la laitue .
une ancele de deu de cel meisme monstier des uirgenes entrat el cortil .
La queile uit une laitue , si la conuoitat et ele l'obliat a benir , si morst celei conuoitousement .
Mais ele porprise del diable chait isnelement .
Et quant ele astoit tormenteie , dunkes fut ceste chose isnelemeut nuncie a cel meisme pere Equice ke il uenist tost , se la defendist en orant .
Icil corut .
Et manes ke cil peres entrat la porte del monstier , si comenzat il meismes li diables ki celei auoit prise parmei la boche de celei alsi com asseiz faisanz crieir disanz : Ge ke fis ? ge ke fis ? Ge me sis sor la laitue , ele uint et si me morst .
A cui comandat li hom deu a grant airement ke il s'en alast , et si n'eust liu en l'ancele de deu ki est tot poissanz .
uns hom , Feliz par nom , nobles de la contreie Nursie , li peres de cest Castoire , ki or ensemble nos demoret en cest borc de Romme , quant il uit cest meisme honorable homme Equice nient auoir lo saint ordene , et par cascuns lius discurre et studiousement preechier , en un ior alat a lui per l'osement de priuance disanz : Tu qui n'as pas ordene et ki n'as pas pris congiet de preechement del Romain eueske , dessoz cui tu uis , coment oses tu preechier ? Par la queile demandise de celui li sainz hom destrainz enseniat coment il prist lo congiet de son preechement disanz : Les choses , cui tu paroles a moi , ge meismes les pense auoc moi altressi .
Mais par une nuit uns bealz iouenceaz par vision estiut deuant moi , et si mist en ma lengue un ferement de medicine , ce est un flieme disanz : Ellenos ge ai mis mes paroles en ta boche , eis fors por preechier .
Et des icel ior meismes quant ge uuelh , ne pois ge pas de deu taisir .
Pirres .
uolroie l'oeure de cest peire auoc conoistre , ki est diz teiles dones avoir pris .
Gregoires .
, l'oeure est del don , nient li dons de l'oeure .
Se ce non , la grasce ia n'est pas grasce .
Quar li don deuancissent tote oeure , ia soit ce ke de l siwant oeure meisme li don auoc croissent .
Nekedent ke tu ne soies boisiez de la conissance de sa uie , li tres redotables hom Albins , li ueskes de la glise Reatine , il conut bien cestui , et encor uiuent li pluisor ki conoistre lo pourent .
Mais por coi demandes plus d'oeure , quant la netteiz de sa uie concordat al estuide de son preechement ? Car si granz desiers por assembleir anrmes a deu auoit celui espris , ke il ensi fut dessoure az abies , ke il corut par glises , par chasteaz , par uiles et par les maisons des cascuns feoz , et les cuers des ascutanz encitat al amor del celeste pais .
Et il astoit mult uilz en uestures et ensi despitiez , ke se alcuns par aventure nel conust mie , si de lui fust salueiz , et resalueir lo despitast .
Et quantes foies il aleuet a altres lius , si auoit il aconstumeit a seoir sor cel iument ki poist estre troueiz en la cele plus despitables de toz les iumenz .
El queil iument il usoit essiment d'un cheuestre por frain et d'unes pealz de moltons por la sele .
Par soi meismes portoit il les sainz liures el destre leiz et el senestre mis en sacheaz de cuir , et u ke il unkes uenist , si aouroit il la fontaine des escritures et si aroseuet les preiz des penses .
La fame altresi del preechement de cestui paruint a la conissance de borc de Romme ; et alsi com est la lengue des losengeors enbrachant ochisanz lo coraige de son ascolteor , en icel tens li clerc de cest sege apostolal en loseniant al apostoile soi plainssent disant : Ki est ciz hom uilains , ki a soi rauit l'auctoriteit de preechement , et l'office de nostre sanior l'apostoile a soi meisme saisir nient apris presumet ? Gieres soit enuoiez , si ce uos plaist , ki za celui presentet , par ke il conoisset queiz soit li uigors ecclesiauz .
Et alsi com est constume , l'ocupeit corage en pluisors choses , ke adulations mult supprent , se ele n'est del uiz del cuer mult tost ariere boteie , por les clers enhortanz li apostoiles i donat consentement , ke il deuroit estre ameneiz al borc de Romme , et conistroit queile fust la sue mesure .
Nekedent il enuoianz Iulien dunkes defendeor , ki en apres en la ueschiet fut dessoure la glise Sabinense , ce comandat , ke il l'amenast a grand honor , et ke li sers deu nient ne sentist de tort por cele conuention .
Li queiz Iuliens de cele chose tost uoilhanz obeir az desiers des clers , hastiuement corut al monstier d'Equice , et la trouat lui defailhant les antiquaires escrisanz , si demandat u li abes estoit .
Et cil dissent : En iceste ual ki gist dessoz l'abie soiet il fain .
Et icil Iuliens auoit un seriant molt orgailhous et enfleit , a cui il meismes a poines pout estre sires .
Gieres il enuoiat cestui , par ke il l'amenroit isnelement a soi .
Li serianz s'en alat , et par enfleit espir enhelement lo preit entrat .
Et quant il les uit tres toz iloc fain soianz , si demandat li queiz astoit Equices .
Et manes cant il ot oit li queiz ce astoit , si lo regardat encor lonz estisanz , et il depris de grande cremor , comenzat a defalir por lo cremor , et soi meisme par crollant alement a poines pooir porteir .
Li queiz serianz tremblanz paruint al homme de deu , et en ses braces les genoz de celui humlement debaisanz les estrainst , se li nunzat son sanior auoir corut encontre lui .
A cui comandat li serianz de deu , quant il l'ot resalueit , disanz : Prent uerd fain , porte pasture az iumenz sor cui uos uenistes .
Elleuos ie toi siurai , quant ge aurai l'oeure emplie , car un poi i remaint .
Mais icil Iuliens li defenderes ki astoit enuoiez , il soi merueilhieuet durement queiz chose ce astoit ke ses serianz demoreuet a repairier : quant elleuos il uoit retornant son seriant , en son col foin del preit aportant .
Li queiz Iuliens forment corrociez , comenzat a crieir disanz : Ke est ce ? Ge toi enuoiai por ameneir l'omme , nient por foin porteir .
A cui respondit li serianz : Cil cui tu demandes , elleuos il siut ci apres .
Dunkes elleuos li hom de deu chalciez d'unes chalces fereies uenoit aportanz une faz faine sor son col .
Lo queil encor lonz estisant li serianz enseniat a son sanior , ke ce astoit icil cui il queroit .
Mais il meismes Iuliens isnelement quant il ot ueut lo deu seriant , si lo despitat por son habit , et si porpenseuet par enfleie pense , coment il aparleir lo deuoit .
Mais manes quant li sers de deu fut pres , si enuait lo corage de cel meisme Iulien nient soffrables paors ensi ke il tremblat , et ke sa lengue a poines pot suffire a parleir cele chose por cui il uenuz astoit .
Li queiz cant ses espirs fut humiliez , manes corut az genoz d'Equice , et proiat ke l'om por soi fesist orisons , et si enseniat ke ses peres li apostolauz eueskes lo uoloit ueoir .
Dunkes comenzat li honorables Equices grandes grasces rendre al tot poissant deu , affermanz ke la souraine grasce l'auoit uisiteit parmi lo sourain eueske .
Ellepas apelat les freres , si comandat en cele meisme hore ke l'om appareilhast les iumenz , et si comenzat son messagier mult forment angoissier , ke il manes deussent eissir .
A cui dist Iuliens : Ce ne puet estre fait en nule maniere , car ge lasseiz de la uoie hui cest ior non puis pas eissir .
Dunkes respondit icil : Filz , tu moi fais dolant , car se nos n'eissons hui cest ior , ia demain n'eisserons nos mie .
Gieres li serianz de deu destrainz del lassement de son messagier , demorat cele meisme nuit en son monstier .
Et elleuos el siwant ior dessuz meisme l'albe del ior , uint uns serianz a Iulien auoc une epistele a un cheual forment lasseit de curs , en la queile epistele a lui fut comandeit , ke il lo serf de deu n'osast pas atochier u mouoir de son monstier .
Lo queil cant icil demandat , por coi la sentence astoit cangie , il conut k'en cele meisme nuit en cui il fut enuoiez ilokes messagiers , ke li ueskes forment fut espawenteiz par uision , por coi il presumat enuoier por presenteir a soi l'omme de deu .
Li queiz Iuliens isnelement soi leuat sus , si soi comandat az orisons del honorable homme , et si dist : Nostre peres rouet , ke uos ne doiuiez estre lasseiz .
Et quant ce ot oit li ser de deu , il fut contristeiz et si dist : Nel dis ge dunkes el ior d'ier , ke se nos n'alons manes , ke ia ne nos loiroit pas aleir ? Dunkes por l'exibition de cariteit retint il son executor ke ke soit en la cele , et si donat a lui destraint et reluitant l'aise de son trauail .
Gieres conois , Pieres , en com grande garde de deu cil sont , ki en ceste uie soi meismes seuent despitier ; auoc queiz citains deuenz en honor cil sont conteit , ki n'ont pas de honte par defors estre despitiet az hommes ; quar ci encontre gisent il es oez de deu , cil ki ahier les siens et ahier les oez des proimes sont enfleit par lo desier de uaine gloire .
De ce est ke la ueriteiz dist az alcanz : Vos estes ki iustifiez uos meismes deuant les hommes , mais deus conoist uoz cuers .
Quar ce ke az hommes est halte chose , ce est escommengie chose deuant deu .
Pirres .
m'esmerueilh , ke d'un teil homme losenge pot soprendre si grant eueske .
Gregoires .
coi toi merueilhes tu , Pieres , ke nos sumes deceut ki homme sumes ? Chait ce dunkes de ta pense , ke Dauid ki soloit auoir lo spir de prophetie , donat la sentence contre lo nient culpable filh de Ionathas , quant il oit les paroles del seriant ki li mentit ? La queile chose nekedent par tant k'ele fut faite par Dauid nos la creons estre iuste , alsi com del repuns iugement de deu ; et nekedent ne ueons pas coment ce fust iuste chose par humaine raison .
Gieres est ce merueilhe , se nos par la boche des mentanz sumes meneit a la fie en altre chose , ki ne sumes pas prophete ? Mais mult est ke la pense d'un alcun eueske deguastet la spessece des cures .
Et quant li corages est departiz a pluisors choses , si est faiz menres a cascunes ; et tant est il plus tost sopris en une alcune chose , en combien en pluisors plus leiement est occupeiz .
Pirres .
choses sunt mult uraies cui tu dis .
Gregoires .
ne doi pas taisir ce ke ie sai de cest homme , racontant lo tres redotable Valencinien ki iadiz fut mes abes .
Quar il dist , ke li cors de celui cant il fut enterreiz en l'oratoire del bieneurous Laurent lo martre , ke uns uilains mist sor son sepulcre une arche auoc frument , si n'eut pas cure de penseir et de redoteir com granz et queiz beirs gisoit ilokes .
Dunkes uns turbeilhons sai faiz del ciel sodainement , mananz totes les choses ki iloc astoient en lur stabiliteit , portat fors l'arche ki astoit mise dessoure lo sepulcre , si la gettat mult lonz , par tant ke tuit conistroient ouertement de com grand merite fust icil cui cors ilokes gisoit .
Cez choses alsiment cui ge ioing apres sai ge par lo racontement del ci deuant dit Fortuneit l'onorable baron , ki par eage , par oeure et par simpliciteit mult plaist a moi .
Quant li Lumbar entrerent en cele meisme contreie de Valeire , dunkes fuirent li moine de l'abie del tres redotable baron Equice en l'oratoire ci deuant dit a son sepulcre .
Et quant li Lumbar forsenant furent entreit en l'oratoire , dunkes comenc il ceaz meismes moines a traire , par ke il les demanderoient u par tormenz , u ociroient des espeies .
Des queiz li uns gemit et mouz de grief dolor criat : Ei , sainz Equices ! plaist ice a toi , ke nos sumes trait , et si ne nos defens mie ? A la uoiz del queil enhelement li horz espirs enuait les forsenanz Lumbars .
Li queil cheant en terre si longement furent trauilhiet , des a tant ke ceste chose conurent encor tot cil Lumbar ki defors astoient , par ke il n'osassent des en auant lo saint liu uioleir .
Et ensi li sainz hom quant il ses disciples defendit , auoc az pluisors fuianz iloc prestat en apres aiue .
De Constance lo costor .
apris par lo racontement d'un mien ueske ce ke ie raconte , ki ueskit par pluisors ans el borc d'An en habit de moine , et la menat uie nient moienement religiouse .
A cui portent tesmoin alsiment li alcant des nostres de plus grand eage , ki sont de cez meismes contreies .
Quar deioste cele citeit la glise del bieneurous martre Steuenon est poseie , en cui uns hom d'onorable uie , Constances par nom , soruoit tenanz l'office de mansionaire .
La fame de cui sainteit a la conissance des hommes long et leit soi estendit , car ciz hom del funz despitanz les terrienes choses , de tot l'efforcement de sa pense ardoit az soules celestienes .
Mais en un ior quant en cele meisme glise falit oiles ; et li deuant diz serianz del sanior en totes manieres n'auoit mie dont il esprenderoit les lampes , dunkes emplit d'aigue totes les lampes de la glise , et si mist lo ionc en mei solunc sa constume .
Les queiles il esprist , quant il auoit aporteit del fou , et li aigue arst ensi es lampes , alsi com ce fust oiles .
Gieres pense , Pieres , de cui merite fut ciz hom , ki destrainz par besonge muat la nature del element .
Pirres .
meruilhouse chose est ce ke ie oi , mais ie ualdroie conoistre de queile humiliteit iciz pout estre deuenz ahier soi , ki de si grande excellence fut defors .
Gregoires .
les uertuz demandes tu couenablement lo corage , car mult souent est , ke de lur temptation la pense lassent deuenz les merueilhes ki sont faites defors .
Mais se tu os une chose de cest honorable Constance cui il fist , si conistras mult tost de queile humiliteit il fut .
Pirres .
ce ke tu as dit teil miracle del fait de celui , or remaint ke tu moi auoc edifies de la humiliteit de sa pense .
Gregoires .
tant ke mult fors criut la fame de la sainteit de celui , si auoient soit angoissousement li pluisor de diuerses contreies de lui ueoir .
En un ior uint uns uilains d'un lontain liu , por lui ueoir .
Et en icele hore auint par auenture ke li sainz hom estanz sor graeaz de fust seruit az lampes r .
Mais il astoit mult petiz , aianz delie forme et despitie .
Et quant icil ki astoit uenuz por lui ueoir demandeuet li queiz ce fust , et angoissousement proieuet ke il deust estre mostreiz a soi , icil ki lo conissoient mostrerent a lui li queiz ce astoit .
Mais alsi com li homme de fole pense mesurent lo merite de le qualiteit del cors , quant il l'ot ueut petit et despitiet , dunkes comenzat del tot en tot nient croire ke ce fust il .
Quar en la uilaine pense entre ce ke il auoit oit et ce ke il ueoit , alsi com une batailhe fut faite , et il aesmeuet lui non pooir estre si cort par ueue , lo queil il auoit , si grant par opinion .
Al queil uilain quant d'eaz pluisors fut confermeit ke ce astoit il meismes , dunkes lo despitat et si lo degabat disanz : Gel crei estre un grant homme , mais iciz d'omme n'at nule chose .
Quant ce ot oi li hom de deu Constantins , enhelement liez laissat les lampes cui il rapareilhieuet , si corut tost enbracier cel meisme uilain , si lo comenzat de mult grant amor a straindre de ses bras et baisier , et a rendre grandes grasces ke il teiles choses auoit iugiet de soi , disanz : Tu souz es , ki les oez cuis ouerz en moi .
De la queile chose doit l'om penseir , de queile humiliteit il fut ahier soi , ki lo uilain soi despitant plus amat .
Quar com faiz cascuns ahier soi meismes atapist , ce proeuent les aporteies laidenges .
Quar ensi com li orgailhous des honors , ensi s'esioissent a la foiz li humle de lur despitement .
Et cant il uoient soi estre uilz et en estranges cuers , poruec ont il ioie , car il entendent cest iugement estre confermeit , cui de soi et il ourent ahier soi meismes .
Pirres .
com ge conois , ciz hom fut granz defors en miracles , mais plus granz deuenz en humiliteit .
De Marcellin lo ueske .
Gregoires .
alsiment hom d'onorable uie , il fut eueskes de cele meisme glise Anchonitane , cui alement li malz des piez de mult grant dolor auoit contrait , et cil de sa maihnie lo porteuent entre lur mains , se en alcun liu mestiers astoit .
Mais en un ior cele meisme citeiz Anchonitane fut esprise par la colpe de non caloir .
Et quant ele forment ardoit , dunkes corurent il tres tot par ke il lo fou estainderoient .
Mais cant il a tenzon gettoient l'aigue , la flamme creissoit ensi k'ele ia astoit ueue manacier lo destruisement de tot lo borc .
Et quant li fous enuaissoit cascuns lius plus prochiens a soi , et ia ot deguasteit nient petite partie del borc , et nuz n'i pout encontre steir , dunkes uint li ueskes ameneiz entre mains , et il destrainz de si grande necessiteit de perilh , comandat a ceaz de sa maihnie ki lo porterent , disanz : Metteiz moi encontre lo fou .
La queile chose fut faite ensi .
Et il fut mis en icel liu , u tote la force de la flamme sembleuet encontre lui uenir .
Dunkes comenzat par meruilhouse maniere li arsins en soi meisme retorneir , alsi com il par l retornure de sa rauine criast , ke il ne poist lo ueske trespasseir .
Et ensi fut fait , ke la flamme del arsin en cel terme refreneie en soi meisme refroidat , et n'osat des en auant atochier alcune chose de maison .
Prenz tu garde , Pieres , de queile sainteit ce fut un malade homme seir et en orant les flammes represseir ? Pirres .
i prent garde , si en ai merueilhe .
De Nonnoso lo prouost .
Gregoires .
uoisin liu raconterai or a toi alcune chose , cui ge sai par lo racontement et del honorable homme Maximien lo ueske et de Laurion lo uielhar moine cui tu conois , li queil li uns et li altres uit iuskes a or .
Li queiz loist a sauoir Laurions del saintisme homme Anastaise fut nurriz en cel monstier ki deioste lo borc Nepesine Subpentonia est apeleiz .
Li queiz n'est pas merueilhe Anastaises d'onorable uie , fut ioinz assidueiement al baron Nonnoso lo prouost del monstier ki el mont Soractis est mis , et par uoisineteit de liu , et par la grandece des constumes , et par les estuides des uertuz .
Mais iciz Nonnosus uiuoit desoz un mult aspre pere de son monstier , mais les constumes de celui soffroit il toz tens par merueilhouse patience .
Et ensi par sa suableteit astoit dessoure les freres , com souent lo corocement del pere suaioit de sa humiliteit .
Mais par tant ke ses monstiers fut mis en la souraine haltece d'un mont , nule plainge n'astoit aouerte az freres por ahaneir ia soit ce ke un petit cortil .
Mais uns tres corz lius el leiz del mont astoit fors creguz , lo queil porprendoit la pesantume d'une grande piere ki natureilment eissoit .
Par un ior quant Nonnosus li honorables hom penseuet , ke cil meismes lius poist estre couenables ueaz por norrir les condimenz des iotes , se la pesantume de cele piere nel tenist , dunkes uint en son corage ke cincante peir de bos ne poissent pas mouoir cele meisme pesantume .
Et quant del humain trauail fut faite desperance , dunkes soi tornat al diuin confort , et par lo nuitreneil silence soi donat ilokes en orison .
Et cant faite fut la matineie , dunkes uinrent li frere a cel meisme liu , si trouerent la pesantume de si grande grandece auoir plus lonz aleit de cel meisme liu , et de son alement large spasce az freres auoir doneit .
En un altre tens essiment quant cil meismes honorables hom lauoit les lampes de uoire en l'oratoire , si chait une de ses mains , la queile brisie en pluisors parties salit .
Ki cremanz la tres grande forsenerie del pere del monstier colhit totes les pieces de la lampe , si les mist deuant l'alteir et si donat soi en orison od grief sospirement .
Et quant il auoit leueit son chief de l'orison , si trouat saine la lampe , la queile cremanz auoit colhie par pieces .
Et ensi en dous miracles siuit les uertuz de dous peres , loist a savoir en la pesantume de la piere lo fait de Gregoire ki ut lo mont , en lo restorement de la lampe la uertut de Doneit , ki lo brisiet calice restablit a la promiere santeit .
Pirres .
auons alsi com ge uoi noueaz miracles des anciens exemples .
Gregoires .
tu dunkes en l'ourange de Nonnosi conoistre alcune chose et de la siwance Helyseu ? Pirres .
uuelh et mult desiranment lo conuoite .
Gregoires .
un ior cant li uiez oiles defalit el monstier , et ia li tens astoit pres de colhir les oliues , mais nuz fruiz n'aparissoit es oliues , dunkes sembleuet al pere del monstier , ke li frere iroient defors lo monstier por doneir lur oeures enuiron d'une part et d'altre por coilhir les oliues , par ke il del lowier de lur oeure ke ke soit d'oile porteroient al monstier .
La queile chose li hom del sanior Nonnosus od grant humiliteit defendit a faire , par ke li frere eissant del monstier quant il querroient les gaanges d'oile , ne soffrissent les damages des anrmes .
Mais par tant ke es arbres de l'abie sembleuet estre poi d'oliues , si les comandat colhir et mettre el presoir , et l'oile ia soit ce ke petit en poist eissir , ke l'om lo portast a soi .
Et ce fut fait et li frere prisent l'oile en un petit uaisselet , si l'aporterent a Nonnoso lo seriant de deu .
Lo queil oile il mist isnelement deuant l'alteir , si orat cant tuit furent eissut fors , et en apres apelat a soi les freres , si comandat ke il preissent cest oile cui il auoient aporteit , si lo departissent par toz les uaissealz del monstier , espandant petitement , ke tuit li uaissel seroient ueut estre molhiet de la beneizon de cel meisme oile .
Les queiz isnelement fist clore alsi com il astoient uuit .
Mais en l'altre ior quant li uaissel furent aouert , si furent tres tot plain troueit .
Pirres .
Nos prouons cascun ior estre aemplies les paroles de la ueriteit ki dist : Mes peres oeuret ioskes a or , et ge oeure .
D'Anastaise l'abeit .
Gregoires .
cel meisme tens essiment li honorables hom Anastaises , de cui ge fis ci dessore ramenbrance , il fut notaires de la sainte Romaine glise , a cui ge serf par l'auteor deu .
Li queiz desiranz entendre al soul deu , laissat l'escrin , il elliut une abie , et en icel liu cui ie ci deuant ai parleit ki Subpentonia est apeleiz , menat sa uie en sainz faiz par pluisors ans , et il fut dessoure cele abie par ententiue garde .
El queil loist a sauoir liu une grande roche desoure apeirt , et uns parfonz trebuchemenz dessoz est aouerz .
Mais en une nuit quant ia li tot poissanz deus uolt reguerredoneir les traualz de cel honorable baron Anastaise , si fut .
faite de la halte roche une uoiz , ki par estendut son criat disanz : Anastaises , uien ! Et quant il fut apeleiz , dunkes furent auoc altre set frere par lur nous uochiet .
Et apres un petit moment si soi taut cele uoiz ki fut fors mise , et si apelat lo uitisme frere .
Les queiles uoiz cant la congregations aouertement ot oies , si ne fut pas dotouse chose , ke li trespassemenz de ceaz ki furent apeleit astoit aprochiez .
Gieres deuenz poi de iors , anzois li honorables beirs Anastaises , et li altre en icel ordene furent fors meneit de la char , en cui il furent uochiet de la haltece de la roche .
Mais icil freres a cui uochier la uoiz un poi soi tant , et ensi lo nomat , quant li altre furent mort , il ueskit par un poi de iors , et dunkes finat la uie , par ke aouertement seroit mostreit , ke li entergetteiz silences de la uoiz auoit signefiet un petit espaze de uiure .
Mais une merueilhose chose auint , ke cant li honorables hom Anastaises del cors eissit , dunkes astoit uns freres en l'abie ki ne uoloit pas uiure sor lui .
Li queiz ius abaissiez a ses piez , comenzat en larmes lui proier disanz : Ge toi coniur par icelui a cui tu uas , ke ie ne face sor toi set iors en icest mont .
Deuant cui settisme ior et il morut en icel meisme ior , li queiz nekedent ne fut pas en cele nuit entre les altres apeleiz , par ke ouertement seroit conut , ke lo trespassement de celui soule la proiere del honorable Anastaise pout auoir .
Pirres .
cil freres entre les altres ne fut pas apeleiz , et nekedent par les proieres del saint homme fut il de ceste lumiere sustraiz , queile altre chose est doneie a entendre , se ce non ke cil ki sont ahier deu de grant merite , ke il puent a la fie prendre les choses ki encor ne sont pas deuant destineies ? Gregoires .
ne puent pas prendre les choses , ki n'auront esteit deuant destineies .
Mais les choses cui li saint homme font en orant , eles sont ensi deuant destineies , ke om les puet auoir par proieres .
Car meismes la deuant destinations del parmanable regne , ele est ensi ordineie , del tot poissant deu , par ke li ellit a ce paruengent par lur trauailh , ke il en proiant deseruent prendre , ce ke li tot poissanz deus deuant les secles lur disposat doneir .
Pirres .
ualdroie plus aouertement a moi estre proueit , se la predesti ? nations puet estre aidie par proieres .
Gregoires .
, ce ke ie dis , tost puet estre proueit .
Car certes tu seiz , ke li sires dist a Abraham : En Isaac serat a toi uochie la semence .
A cui li sires encor auoit dit : Ge toi ai establit pere de pluisors genz .
A cui de rechief deus promist disanz : Ge benistrai a toi , et si multiplierai ta semence , alsi com les estoiles del ciel , et alsi com la grauele ki est en la riue de la meir .
De la queile chose estat aouertement , ke li tot poissanz deus auoit deuant destineit a multiplier la semence Abraham parmei Isaac , et nekedent si est escrit : Isaac proiat lo sanior por sa femme , par tant k'ele astoit brehainge .
Et deus l'oit , si donat conciuement a Rebecke .
Gieres se li multipliemenz de lingie a Abraham fut predestineie par Isaac , por coi prist il brehainge femme ? Mais senz merueilhe certe chose est , ke la deuant destinations par proieres est emplie , quant icil en cui deus auoit predestineit estre multiplie la semence Abraham , prist par orison ke il poist auoir filh .
Pirres .
tant ke la raisons aourit la secreie chose , gel regehis , nient de dotance ne moi remeist .
Gregoires .
tu ke ie toi raconte alcune chose des contreies de Toscane , par ke tu conoisses queil baron en lei aient esteit , et com prochain a la conissance de deu ki est tot poissanz ? Pirres .
uuelh , et ce demande ie del tot .
De Boneface lo ueske .
Gregoires .
fut uns hom d'onorable uie , Bonefaces par nom , ki en cele citeit ki est dite Ferentis tint l'office de la ueskiet , et par constumes l'aemplit .
Icil Gaudentius li prestes ki encor uit , il racontet les pluisors miracles de cestui .
Li queiz prestes norriz en son seruise , tant puet cascunes dire de lui plus uraiement , en combien lui auint et a ceaz miracles enterestre .
A la glise de cestui fut mult grande poureteiz ki az bones penses solt estre garde d'umiliteit , et il n'auoit nule altre chose a tote sa despense , se tan solement une uinge non .
La queile par un ior d'une sclaide uenant ensi fut deguasteie , ke en celei en poi de uinges auisonkes petit et poi de roisins remeisent .
La queile uinge quant li ci deuant diz hom tresredotables Bonefaces li ueskes fut entreiz , si rendit grandes grasces al tot poissant deu , car en la sue poureteit soi conut encor estre angoissiet .
Mais cant ia li tens demandoit , ke cil meisme roisin ki remeisent poissent maureir , si mist solunc constume garde a la uinge , si comandat ke l'om la gardast par ententiue ueilhe .
En un ior comandat a Constance lo preste son neuout , ke il trestoz les uaisseauz de uin en la ueskiet et toz les toneauz par sorespandue piz deuant appareilheroit , alsi com il auoient aconstumeit .
Et quant ce ot oit ses nierz li prestes , mult soi meruilhat , ke li ueskes alsi com forseneiz comandoit , ke il fesist les uaisseaz de uin deuant apparelhier , ki n'auoit mie de uin .
Nekedent n'osat il pas demandeir , por coi il comandoit teiz choses , mais il obeit a ses comanz , et toz les uaisseaz solunc sa constume deuant appareilhat .
Dunkes entrat li hom deu en la uinge , si colhit les roisins , et portat al colchoir , si les comandat toz eissir d'ilokes , et la remeist auoc un petit enfanzon .
Lo queil il mist ius en cel meisme colchoir , si lo fist colchier cez meismes trespoi de roisins .
Et quant de ceaz meismes roisins decoroit un poi de uin , dunkes comenzat li hom de deu de ses mains ice rezoiure en un petit uaissel et departir par toz les toneaz et par toz les uaisseaz , ki astoi deuant appareilhiet , por beneizon , si ke tot li uaissel de cel meisme uin astoient ueut a poines estre molhiet .
Et quant il un petit de le licor del uin ot mis en toz les uaisseaz , dunkes apelat lo preste , si comandat isnelement ke li poure fussent present .
Dunkes comenzat li uins a croistre el colchoir , si ke il emplit toz les uaisseaz des poures ki furent aporteit .
Az queiz cant il uit couenablement auoir fait asseiz , dunkes comandat l'enfant del calchoir monteir .
Il clost lo celir , si lo laissat guarnit de propre sael empresseit , et manes soi repairat a la glise .
El tierc ior apelat lo deuant dit Constantium lo preste , et faite l'orison aourit lo celier , et les uaisseaz es queiz il auoit espandut mult petit de licor , trouat plantiuousement uin espandanz , si ke li uin sorcroissant alassent sor tot lo pauiment , se encor li ueskes entrast plus tardiuement .
Dunkes comandat al preste spawentablement , ke il cest miracle n'ensengnaist a nului , com longement il uiueroit el cors , loist a sauoir cremanz , ke il en la uertut del fait horteiz par humaine fauor ne deuenist uains de ce deuenz , dont il defors az hommes granz apparissoit : siuanz essiment l'exemple del maistre , li queiz par ke il nos amenroit a la uoie de ueriteit , de soi meisme comandat a ses disciples disanz , ke il les choses cui il auoient ueut ne deissent a nului , des a tant ke li filz del  des morz fust re .
Pirres .
tant ke ouerte ochisons soi donat , il moi plaist a demandeir ke ce soit ke nostres rachateres , quant il az dous auogles rendit lumiere , lur comandat ke il nel deissent a nul homme , et icil s'en alant espandirent la fame de celui en tote cele terre .
Out dunkes li unsengenreiz filz , comparmanables al pere et al saint espir , en ceste chose uoloir ke il ne pout pas emplir , ke li miracles cui il uolt estre taut ne poist estre repuns ? Gregoires .
rachateires tot ce ke il fist par son morteil cors , ce nos donat en exemple de fait , par ke solunc la mesure de nostres forces ses traces siwant , par nient horteit lo piet de nostre oeure prendons la uoie de ceste present uie .
Quar il faisanz lo miracle comandat ke l'om lo tawist , et nekedent ne pout estre tauz , par ke loist a sauoir et sei ellit les exemples de sa doctrine siuant es grandes choses cui il font , aient certes en lur uolenteit atapir , et par ke il profitent az altres , soient accuseit nient uolentriu , par ke ce soit de grant humiliteit ke il desirent lur oeures estre tautes , et de grand utiliteit ke lur oeures ne puent pas estre taisies .
Gieres ne li sires ne uolt alcune chose estre faite ki ne poist pas estre faite , mais queile chose doiuent sei menbre uoloir , u queile chose soit faite meismes quant il ne uuelent , il donat exemple par la maisterie de sa doctrine .
Pirres .
moi plaist ce ke tu dis .
Gregoires .
remainent poi alcunes choses de l'oeure Boneface lo ueske , les queiles par tant ke ie ai fait ramenbrance de lui , ge les parsiurai .
Quar en un altre tens aprochieuet li iors noeils del bieneurous Proculi lo martre , el queil liu manoit uns nobles hom Fortuneiz par nom , ki par grandes proieres proiat cel meisme honorable homme Boneface , ke cant il eust fait les sollempnitei des messes , ke il tornaist en sa maison por doneir la beneizon .
Et li hom de deu ne pot pas denoier , ce ke lui proiat la cariteiz de la pense de Fortuneit .
Gieres cant il ot parfait les sollempniteiz des messes , quant il astoit uenuz a la table del ci deuant dit baron Fortuneit , anzois ke il desist l'ymne a deu , alsi com li alcant soelent querre la uiande par l'art de ioweir , manes estiut deuant l'uis uns hom auoc un singe et si ferit lo tabur .
Lo queil son desdeniat li sainz hom et si dist : Guai , Guai , morz est iciz chaitis , morz est iciz chaitis .
Ge sui uenuz a la table de refection , ge n'aouri pas encor ma boche a la loenge de deu , et iciz uenanz auoc son singe ferit lo tabur .
Nequedent ioinst il apres et si dist : Aleiz et si li doneiz a mangier et a boiure por cariteit ; sachiez nekedent ke il est morz .
Li queiz maleureiz hom quant il ot pris pain et uin de cele meisme maison , si uolt il lues eissir , mais une grande piere chait sodainement del toit et se li uint el chief .
Del queil colp il ius esterneiz , entre les mains fut leueiz ia demei morz .
Mais en l'altre ior solunc la sentence del  deu finat la uie del tot en tot .
En la queile chose , Pieres , doit l'om penseir , corn granz honors doit estre doneiz az sainz hommes .
Quar il sont li temples de deu .
Et quant uns sainz hom est traiz a corrocement , queiz altres est enciteiz a corrocement , se li habiteires non de cel meisme temple ? Gieres en tant doit om cremir la ire des iustes , en combien certe chose est , ke en lur cuers icil est presenz , ki n'est pas floibes a doneir ueniance cui il uolrat .
un altre tens essiment li ci devant diz Constantius li prestes ses nierz , il uendit son cheual doze besanz , les queiz il mist en sa propre huige , si s'en alat a faire alcune oeure .
Dunkes vinrent li poure sodainement al ueske , ki angoissousement proieuent , ke li sainz hom Bonefaces li ueskes lur deust alcune chose doneir al confort de lur besonge .
Mais li sainz hom par tant ke il n'auoit nule chose cui il donroit , si comenzat auoir angoisse en sa pense , ke li poure n'eississent uuit de lui .
A cui manes repairat a memoire , ke Constantius li prestes ses nierz auoit uendut lo cheual , sor cui il soloit seoir , et ke il auoit en sa huige cest meisme pris .
Gieres quant cil ses nierz ne fut pas presenz , dunkes uint il a la huige , et il piement crueiz brisat les closures de la huige , il prist les doze besanz , si les departit az besonious alsi com li plot .
Gieres Constantius li prestes reuenuz de l'oeure trouat sa huige brisie , et si ne trouat mie lo pris de son cheual cui il ilokes ot mis .
Dunkes comenzat de grande uoiz a frinteir et od grant forsens a crieir : Tuit uiuent ici , ge souz en ceste maison ne puis pas uiure .
A cui uoiz uint li eueskes et trestot ki en cele meisme ueschiet astoient present .
Et quant li hom deu par suaiue parole lo uoloit assuagier , dunkes comenzat icil a tenzon a respondre disanz : Trestuit uiuent auoc toi , ge souz non puis ici uiure deuant toi .
Rent a moi mes sanz .
Des queiz uoiz fut commouz li ueskes , si entrat la glise de la bieneurouse Marie toz tens uirgene , et sorleueies ses mains a estendut uestiment , en estant comenzat a oreir , ke seroit a lui rendut dont il poist assuagier la deruerie del forsenant preste .
Et quant il sodainement ot remeneiz ses oez a son uestiment entre les estenduz braz , si trouat manes en son sain doze besanz ensi splendianz , com il en cele meisme hore fussent del fou fors trait .
Ki manes eissuz de la glise les gettat el sain del forsenant preste disanz : Elleuos tu as tes sauz , cui tu demandas .
Mais ce soit a toi conut , ke tu apres ma mort a ceste glise ne seras pas ueskes por ton auarisce .
De la queile ueriteit de ceste sentence entent l'om , ke li prestes cez meismes sauz por aquerre la ueschiet deuant appareilhoit .
Mais li sermons del  deu sormontat .
Quar icil meismes Constances finat la uie el office de prestage .
A un altre tens de rechief uinrent a lui dui Gothe por herbergier , ki dissent soi hasteir enuers Rauenne .
Az queiz il donat de sa main un uaissel de fust plain de uin , lo queil il poissent auoir par auenture el dinneir de la uoie .
Del queil biurent icil Gothe des a tant ke il paruinrent a Rauenne .
Et par alcanz iors demorerent il en cele meisme citeit , et si ourent lo uin cui il del saint homme auoient pris par cascun ior en lur us .
Et ensi retornerent il ioskes a cel meisme honorable pere a Ferentis , ke il en nul ior ne cesserent de boire , et nekedent li uins ne falit unkes en cel uaissel , alsi com en cel uaissel de fust cui li ueskes lur auoit doneit li uins ne fust pas aoisiez , mais naskist .
essiment uint uns clers uielhars des contreies de cel meisme liu , li queiz les choses cui il racontet de celui , ne doit om pas courir par silence .
Quar il dist , ke il par un ior entrat el cortil , si lo trouat estre couert d'une grande multitudine de honines .
Li queiz ueanz tot lo cortil perir , il soi retornat a cez meismes honines , si dist : Ge uos coniur el nom de nostre sanior deu Ihesu Crist , aleiz de ci , et si ne uoilhiez pas mangier cez iotes .
Les queiles manes a la parole del  de deu ensi totes s'en eissirent , si ke nes une certes n'i remeist dedenz lo spaze del cortil .
Mais queiz merueilhe est , se nos racontons cez choses del tens de sa ueschiet , quant ia fut creguz deuant lo tot poissant deu par ordene auoc et par constumes , quant celes sont plus a meruilhier , les queiz ciz uielharz , clers tesmonget lui auoir fait encor enfanzon ? Quar il dist , ke en icel tens , quant il manoit enfes auoc sa meire , il eissuz del hosteil , a la fie senz camise , souentes foies essiment repairoit il senz cote , car manes ke il auoit troueit nud cui ke soit , si lo uestoit ici soi despoilhanz par ke il de la couerture de cel lowier soi couerroit deuant les oez de deu .
Lo queil soloit sa meire souentes foies choseir disanz ke ce ne fust pas droiz , ke il besonious donroit az poures uestimenz .
La queile meire un ior entrat en sa grainge , et si trouat pres tot lo frument cui ele auoit al uiure de tot l'an a soi appareilhiet , de son filh az poures despendut .
Et quant ele soi meisme feroit de caneies et de puinz , k'ele auoit alsi ke les soccurs del an perdut , dunkes i soruint Bonefaces li enfes de deu , si comenzat celei a conforteir des paroles cui il pout .
La queile cant ele nient ne prendoit de confort , dunkes li rouat li enfes k'ele deust eissir de la grange , en la queile fut troueit un petit auoir remeis de tot lur frument .
Et li enfes deu isnelement soi donat iloc en orison .
Ki s'en eissit apres un petit , si remenat sa mere a la grange , la queile fut troueie ensi plaine de frument , si k'ele la deuant ne fut pas si plaine , quant sa mere auoit ioie soi auoir assembleit les despenses de tot l'an .
Quant sa mere ot ueut icest miracle , ele ot compunction , et ele meisme comenzat ia faire k'ele donroit , ki si enhelement poist prendre les choses cui ele proiast .
Gieres iceste auoit acconstumeit a norrir gellines el porce de son hosteil , mais li holpiz uenanz de la uoisineteit les toloit .
Mais par un ior quant li enfes Bonefaces esteuet en cel meisme porce , dunkes uint li holpiz solunc sa constume , et si tolit une gelline .
Et il entrat enhelement en la glise , et il soi ius esternanz en orison , dist par aouertes uoiz : Plaist ice a toi , sire , ke ie non puis pas mengier de la norrezon ma mere ? Quar elleuos li holpiz maniuet les gellines cui ele norrist .
Ki soi leuanz de l'orison eissit fors de la glise .
Et manes repairat li holpiz , si laissat la gelline cui il tenoit de sa boche .
Et ele moranz deuant ses oez chait en terre .
Pirres .
merueilhouse chose est , ke deus denget oir les proieres de ceaz ki ont sperance en soi meismes es uiles choses .
Gregoires .
, ceste chose est faite par la grande dispensation de nostre faiteor , par ke nos par les trespetites choses cui nos prendons , les plus grandes doions espereir .
Car li sainz enfes et li simples fut oiz en choses uiles , par ke il aprenderoit es petites choses , combien il deuroit de deu presumir es grandes demandises .
Pirres .
moi plaist ke tu dis .
De Fortuneit lo ueske .
Gregoires .
altres hom fut essiment en cez meismes contreies d'onorable uie Fortuneiz par nom , ueskes de la glise Tudertine , ki fut uailhanz en la grasce de grande uertut por chacier fors les espirs , si ke il a la fie des porsis cors debotoit les legions des diables , et il entenduz a continueit estuide d'orison sormontoit lur multiteiz encon a soi .
Iuliens li defenderes de nostre glise , ki nient deuant lonc tens en icest borc morut , il fut familiers de cest homme , par cui racontement ge apris altresi ce ke ie raconte ; car il fut souentes foies entre les oeures de celui par l'osement de familiariteit , et en apres tint il la ramenbrance de celui en sa boche alsi com la dolzor de miel a nostre estruisement .
Vne noble damme es uoisines contreies de Toscane auoit une brut , la queile en si cort tens en cui ele auoit pris son filh fut enuieie auoc cele meisme sa sure a la dicaze del oratoire del bieneurous Sebastien lo martre .
Mais en cele meisme nuit quant ele deuoit el apres siuant ior aleir a procession a la dicaze del deuant dit oratoire , ele uencue del delit de la char ne soi pot tenir de son baron .
Et quant faite la matineie espawentoit sa conscience li deliz de la char cui ele auoit parfait , et li uergonges comandeuet la procession , plus aianz honte del uiaire des hommes ke cremanz lo iugement de deu , ele s'en eissit auoc sa sure al oratoire cui l'om deuoit dier .
Mais manes ke les reliques del bieneurous Sebastien lo martre furent entreies l'oratoire , dunkes prist li malignes espirs cele brut de la deuant dite damme , si comenzat celei a trauilhier deuant tot lo pople .
Mais li prestes de cel meisme oratoire , quant il ueoit celei mult forment estre trauelhie , si ostat enhelement lo chainsin del alteil et si courit celei , mais manes li diables entrat auoc en celui .
Et par tant ke il uolt ultre ses forces alcune chose presumir , poruec fut il destrainz en son cruciement conoistre queiz chose il astoit .
Mais icil ki la astoient de lur mains osterent la meschine del oratoire , si porterent celei a sa propre maison .
Et quant li anciens anemis forment atriebleuet celei par continueil cruciement , sei prochain ki l'amerent charneilment et en amant la persewirent , il la donerent az enchanteors por auoir l'aiue de salut , par ke il del fonz estinderoient l'anrme de celei , a cui char par ars d'enchanteor soi efforcierent d'aidier a tens .
Gieres fut ele ameneie a un fluet et en l'aigue mise , et la soi efforcierent mult longement li enchanteor de faire par lur enchantemenz , ke cil ki en lei astoit entreiz li diables eisteroit .
Mais par lo meruilhous iugement de deu , quant par art peruerse uns diables de lei fut boteiz , sodainement i entrat la legions .
Dunkes comenzat ele de tan mouemenz estre demeneie , de tantes uoiz et de tan criors a frinteir , de quanz espirs ele astoit tenue .
Dunkes entrerent en conseilh sei parent regehissant la colpe de la senfegerie , si amenerent celei al honorable homme Fortuneit lo ueske , et si laissierent ce a lui .
La queile cant il ot reciut , si soi donat par pluisors iors et nuiz en orison et de tant efforciement estiut il en proieres , en combien il trouat esteir encontre soi .
.
.
la compangie de legion .
Quant il nient apres pluisors iors la rendit ensi saine et haliegre , alsi com li diables onkes n'eust en lei propre droiture .
un altre tens alsiment ciz meismes hom , li serianz del tot poissant deu , d'un porsis homme escoust fors un ord espir .
Li queiz malignes espirs quant il ia auesprissant lo ior ueoit la hore secreie des hommes , il soi foindanz estre alcun estrange , comenzat enuiron aleir les estreies de la citeit et a crieir : O lo saint homme Fortuneit lo ueske ! elleuos ke il at fait ! il at boteit un estrange homme fors de son hosteil .
Ge quier u ge doiue reposeir , et en sa citeit nel puis pas troueir .
Dunkes seoit uns hom en son hosteil auoc sa femme et un petit filh az carbons , li queiz oianz la uoiz de celui et demandanz queile chose li ueskes li auoit fait , enuiat celui a hosteil , si lo fist seoir auoc lui deioste les carbons .
Et quant il entrechaniablement parleuent alcunes choses , cil malignes espirs enuait son petit filh , si lo gettat en cez meismes carbons , et la manes escost fors l'anrme de celui .
Li queiz chaitis hom ueueiz conut celui lo queil il auoit receut , u lo queil li ueskes auoit fors boteit .
Pirres .
chose disons nos estre , ke li anciens anemis prist osement d'ocire el hosteil de celui , ki lui quidanz estre un pelerin l'auoit a soi uochiet por herbergier ? Gregoires .
choses , Pieres , semblent estre bones , mais eles ne sont pas bones , car eles ne sont pas faites de bon corage .
De ce est ke la ueriteiz dist el euuangile : Se tes oez est felons , toz tes cors serat tenebrous .
Car cant peruerse est la intentions ki deuant uat , si est maluaise tote la oeure ki siut , ia soit ce k'ele semble droite .
Quar ie quide cest homme , ki fut ueueiz quant il donat alsi com la hospitaliteit , nient auoir deli de l'oeure de pieteit , mais de la detraction del eueske .
Car la siwanz paine fist conoistre , ke cil deuant alanz reciuemenz ne fut pas senz culpe .
Quar il sont li alcant ki poruec studoient bien faire , par ke il obscurent la grasce de l'ourange d'altrui , et il ne sont mie paut del bien cui il font , mais del los de bien dont il les altres apressent .
De la queile chose ge aesme cest homme ki lo maligne espir receut en hosteil , miez auoir entendut a prisement ke a l'oeure , par ke il seroit ueuz mieldres choses auoir fait ke li eueskes , ke il receust celui , cui li hom del sanior Fortunatus auoit fors boteit .
Pirres .
est com dit est .
Quar li fins de l'oeure proeuet , ke li reciuemenz ne fut pas nez en oeure .
Gregoires .
A un altre tens , quant uns hom auoit perdue la lumiere des oez , il fut ameneiz a lui , si demandat l'aiue de sa proiere , et il l'ot .
Quar cant li hom deu faite l'orison empressat az oez de celui l'ensenge de la croiz , enhelement rendue la lumiere s'en alat de ses oez la nuiz d'auogleteit .
cez choses li cheualz d'un chevalier fut torneiz en deruerie , ensi ke il auisunkes d'eaz pluisors pout estre tenuz , mais ceaz cui il unkes pout enuair , lur menbres deschirat de ses mors .
Dunkes li cheualz loiez en alcune maniere d'eaz pluisors fut ameneiz al  de deu .
Li queiz manes ke il a estendue main donat a son chief l'ensenge de la croiz , si muat tote sa forsenerie en traitableteit , si ke il en apres fut plus sueiz , ke il ne fust deuant cele deruerie .
Dunkes li cheualiers son cheual cui il uit par enhel comant de miracle estre mueit de sa deruerie , pensat offrir a cel meisme saint homme .
Lo queil quant il refusat uoloir a prendre , et icil perseuerat en proieres ke sa offrande ne fust despitie , li sainz hom tint la moiene uoie des dous parties , et si oit la proiere del cheualier , et si refusat a prendre lo don por la demostreie uertut .
Quar anzois donat lo digne pris , et en apres prist lo cheual ki a lui fut offerz .
Quar par tant ke il lo ueoit estre contristeit , se il nel preist , il par la cariteit ki lo destrainst , achatat ce ke il n'auoit pas mestier .
- Et ce ne doi pas taisir des uertuz de cest homme .
.
.
Quar uns poures uielhars fut ameneiz a moi , et ensi com la parole des uielhars toz tens a moi solt estre amiable , ge demandai celui studiousement dont il astoit .
Li queiz respondit soi estre de la citeit Tudertine .
A cui ge dis : Ge toi demande , pere , conus tu Fortuneit lo ueske ? Li queiz dist : Gel conu , et bien lo conu .
Dunkes ioins ge apres : Ge toi proi , di se tu conus alcuns de ses miracles , et a moi desirant fai conoistre queiz hom il fut .
Li queiz dist : Icil hom fut loinz des homes cui nos or ueons .
Car tot ce ke il proiat lo tot poissant deu , ce prist il alsi com il lo proiat .
Del queil ge raconterai cest un miracle , ki or en present cort a mon corage .
Quar en un ior uinrent li Gothe deleiz la citeit Tudertine , ki soi hasteiuent az parties de Rauenne .
Mais il prisent dous petiz enfanz de la possession , la queile possessions suzgisoit a la ci deuant dite citeit Tudertine .
Quant ce fut nunciet al saintisme baron Fortuneit , enhelement enuoiat , si fist a soi apeleir cez meismes Gothes .
Les queiz il aparlanz de sueif sermon studiat anzois apaisenteir lur aspreteit , et en apres parlat disanz : Ge uos donrai queil pris ke uos uoleiz , et si rendeiz les enfanzons cui uos aueiz pris , et a moi doneiz cest don de uostre grasce .
Dunkes icil ki sembleuet estre lur prious respondit disanz : Nos sumes apparelhiet de faire queile altre chose cui tu comandes , car cez enfanzons ne renderons nos en nule maniere .
Lo queil manezat sueif li honorables hum disanz : Tu moi contristes , et si n'os pas ton pere .
Ne moi uuilhes pas contristeir , ke ce ne ait a toi nient de mestier .
Mais cil meismes Gothes parmananz en la fierteit de son cuer , s'en alat en denoiant .
Mais el altre ior cant il deuoit fors eissir , si uint de rechief al ueske .
Lo queil de cez meismes paroles proiat lo pares li ueskes por les deuant diz enfanzons .
Et quant il en nule maniere ne uolt consentir a rendre , dunkes dist li ueskes contristeiz : Ge sai ke ce ne toi at pas mestier , ke tu t'en uas moi contristeit .
Les queiz paroles despitat li Gothes , et il retorneiz a son hosteil , ceaz meismes enfanz de cui astoit traitiet mis sor cheuaz enuoiat deuant auoc ses hommes .
Et il manes montanz lo cheual sewit apres .
Et quant il en cele meisme citeit astoit uenuz deuant la glise del bieneurous apostele Perron , dunkes glazat li piez de son cheual .
Li queiz chait auoc lui , et manes la coisse de celui brisat , si ke li os astoit partiz en dous parties .
Dunkes fut il leueiz entre les mains et remeneiz a son hosteil .
Li queiz enuoiat hastius , si remenat les enfanz cui il auoit deuant enuoiet , et si mandat al honorable baron Fortuneit disanz : Ge toi proi , pere , enuoie a moi ton diakene .
Li diakenes del ueske quant il astoit uenuz al gisant , dunkes amenat en mei les enfanz , les queiz de tot en tot auoit denoiet ke il ne les renderoit pas al ueske , si les rendit a son diakene disanz : Va et si di a mon sanior lo ueske : Poruec ke tu maldesis a moi , elleuos ge sui feruz .
Mais reprent les enfanz cui tu demandas , et si proie por moi , ge toi proi .
Gieres li diakenes pris les enfanz remenat al ueske .
A cui manes li honorables Fortuneiz donat aigue benite disanz : Va mult tost , si gette celei sor lo cors del gisant .
Gieres s'en alat li diakenes al Gothe , et il deuenz entreiz esparst l'aigue benite sor les menbres de celui .
Manes ke l'aigue benite tochat la coisse del Gothe , tote la brisure fut ensi fermeie , et la coisse restablie a la deuantriene salut , ke il en cele meisme hore soi leuat del lit , et lo cheual monteit faisoit la comencie uoie , alsi com il unkes n'eust soffert alcune blezure de son cors .
Et fait est , ke cil ki ne uolt al saint homme Fortuneit rendre auoc pris les enfanz , sugez a obedience , ke il les donat senz pris dessoz meneiz par poine .
Gieres quant cez choses furent fineies , dunkes estudiat li uielhars encor raconteir de lui alcunes choses .
Mais par tant ke li alcant astoient present az queiz enhorteir ge astoie occupeiz , et ia astoit uenue plus tar hore del ior , si ne moi liut pas longement oir les faiz del honorable Fortuneit , les queiz ge uuelh toz tenz oir , si ce me loist .
Mais en l'altre ior cil meismes uielhars racontat de lui une chose encor plus meruilhouse disanz :  icele meisme citeit Tudertine , Marcellus uns hom de bone oeure manoit auoc ses dous serors .
Li queiz uenant lo mal del cors meisme ia auesprissant lo tressaint sethmedi de la paske fut mors .
Cui cors par tant ke il astoit lonz a porteir , ne pout pas en cel meisme ior estre enseueliz .
Et quant morance astoit del tens a paremplir la dette de la sepulture , les serors de celui afflites de sa mort , corurent ploranz al honorable baron Fortuneit , si comenc a crieir a grandes uoiz a lui : Nos sauons ke tu tiens la uie des aposteles , tu nettoies les leprous , tu illumines les auogles , uien et si resuscite nostre mort .
Ki manes ke il oit lur frere estre mort , dunkes comenzat et il meismes a ploreir de la mort de celui , si lur respondit disanz : Aleiz de ci , et ne dites pas cez choses , car ce est li comanz del tot poissant deu , a cui ne puet nuz des hommes encontre aleir .
Et quant celes s'en furent aleies , si remeist li ueskes dolenz de la mort de celui .
Mais en l'apres siwant ior del diemenge deuant l'albe del ior leuant apelat ses dous diakenes , si uint a la maison del mort .
Il aprochat al liu u li cors gisoit senz anrme , et la soi donat en orison .
Et quant il out faite sa proiere , dunkes soi leuat , et si sist deleiz lo cors del mort .
Et nient par grande uoiz uochat lo mort par son nom disanz : Frere Marceaz .
Et icil alsi com sueif dormanz a la uoisine uoiz ia soit ce ke petite fust esueilhiez aourit manes les oez , et il regardanz al ueske dist : O ke as fait ? o ke as fait ? A cui respondit li ueskes disanz : Ke ai ge fait ? Et icil dist : El ior d'ier uinrent il dui ki moi getterent fors del cors , et menerent en un bon liu .
Mais hui fut uns enuoiez ki dist : Remeneiz lo , car li ueskes Fortuneiz uint en sa maison .
Quant il ot paremplies cez paroles , manes guarit et de sa enfermeteit , et si meist en ceste uie plus longement .
Et nekedent ne doit l'om pas croire ke il perdit lo liu cui il auoit pris , car n'est pas dotouse chose ke il par les proieres de son proior pot miez uiure apres sa mort , ki et deuant sa mort studiat plaisir al tot poissant deu .
Mais por coi disons nos de sa uie pluisors choses , quant nos ioskes a or al cors de celui tenons tan ensengemenz de uertuz ? Quar desloier ceaz ki ont les diables , guarir les malades , quantes foies om li proiet par la foid , alsi com il uiuanz auoit acconstumeit a faire senz entrelaissement , ensi perseueret a ses mortes osses .
il moi plaist , Pieres , encor az parties de la contreie Valeire remeneir les paroles de ma narration , des queiz moi auint auoir oit mult grandes miracles de la boche del honorable Fortuneit cui ramenbrance fis lonz ci dessoure .
Ki souentes foiz ioskes or a moi uenanz , quant il a moi racontet les faiz des uielhars , si moi solet de nouele refection .
De Martirio lo moine .
uns fut en cele meisme contreie Martyrius par nom , mult deuoz serianz del tot poissant deu , ki donat ceste ensenge del tesmoin de sa uertut .
Quant par un ior li frere de celui orent fait un pain desoz les cendres , et oblieit empresseir a lui l'ensenge de la croiz , alsi com en cele contreie les crus pains solent ensengier d'un fust par ke il soient ueut estre partit par quatre quartiers , cil meismes serianz de deu fut presenz , et si conut parmi eaz racontanz ke il ne fut pas ensengiez .
Et quant ia cil pains astoit couerz de carbons et de cendres , dunkes dist : Por coi ne l'aueiz uos ensengiet ? Li queiz cez choses disanz , l'ensenge de la croiz fist de son doit encontre les cherbons .
Li queiz pains cant fut ensengiez enhelement donat un grand son , alsi com uns granz poz eust soneit el fou .
Li queiz pains cuiz quant il en apres fut fors traiz del fou , si fut troueiz ensengiez de cele croiz , cui ne fist pas li atochemenz , mais la foiz .
De Seueir lo preste .
cel meisme liu alsiment une uaz est dite Interrorine , ki des pluisors par uilain nom Interocrina est nomeie , en cui astoit uns hom de mult meruilhouse uie , Seuerus par nom , ki astoit prouoires de la glise la mere deu ki est de bienenrouse memoire et toz tens uirgene .
Icestui uns peres de maihnies , quant il astoit uenuz al dairain ior , par enuoiez messages tost rouat ke il mult tost uenist a soi , et de ses orisons proiast por ses pechiez , par ke il apres faite penitance de ses malz , desloiez de culpe eisteroit del cors .
Li queiz loist a sauoir prouoires auint ke il desquidiement astoit occupeiz a talhier la uinge et si dist a ceaz qui uinrent a soi : Aleiz deuant , elleuos ge uos siu apres .
Et quant il uit en cele meisme oeure remanoir a soi petit alcune chose , si fist un poi demorance par ke il parempliroit cel petit d'oeure ke lui remanoit .
Quant il l'out paremplit , si comenzat aleir al malade .
Mais a lui alant en la uoie encontre corurent cil ki anzois astoient uenut , si furent fait encontre lui disant : Peres , por coi as tu atargiet ? Ne toi lasse mie , car il est ia morz .
Quant ce oit icil , si tremblat et par grandes uoiz comenzat a crieir , soi estre occiseor de celui .
Gieres il ploranz paruint al cors del mort et si soi donat en larmes en terre deuant lo lit de celui .
Et quant il durement ploreuet , et son chief en terre feroit , et soi crieuet estre culpable de la mort de celui , dunkes manes receut anrme cil ki astoit morz .
La queile chose quant ueoient icil ki steue enuiron , par fors mises uoiz d'ammiration comenc plus a ploreir de ioie .
Et quant lui demanderent u il fut u coment il repairat , si dist : Mult noir astoient li homme ki moi meneirent , de cui boche et de cui narines eissoit fous cui ge ne pou soffrir .
Et quant il moi menerent par obscurs lius , sodainement uns iouenceaz de bele ueue auoc altres fut faiz encontre nos alanz , ki dist a ceaz ki moi traoient : Remeneiz celui , car Seueirs li prestes plaint , li sires l'at doneit a ses larmes .
Li queiz loist a sauoir Seueirs enhelement soi leuat de la terre , et a lui faisant penitence donat aiue de sa proiere .
Et quant il par set iors des culpes cui il auoit fait faisoit penitence malades retorneiz a uie , el oitisme ior liez eissit del cors .
Parpense , proie ge , cest Seueir dont nos parlons com ameit li sires lo regardat , cui il ne soffrit pas estre contristeit nes a un petit de tens .
Pirres .
meruilhouses sont cez choses les queiz ge troeue ioskes a or moi auoir atapit .
Mais queile chose disons nos estre , ke teil homme ne puent pas or estre troueit ? Gregoires .
aesme , Pieres , pluisors teiz en cest secle or nient defalir .
Quar et se il ne font pas teiz ensenges , nekedent sont il teil .
Quar la uraie aesmance de la uie , ele est en la uertut des oeures , nient en la demostrance des signes .
Car il sont li alcant ki ne font pas signes , nekedent ne sont il pas dissemblant a ceaz ki signes font .
Pirres .
toi proi , dont moi puet ce estre demostreit , ke soient li alcant ki ne font pas signes , et nekedent ne sont il pas dissemblant a ceaz ki les font ? Gregoires .
seiz tu dunkes , ke Paulus li aposteles a Pirron lo promier des aposteles es freres el prinzame apostolal ? Pirres .
sai engueilment et n'est pa dotouse chose , car et ia soit il li plus petiz de toz les aposteles , nekedent il laburat plus de toz les altres .
Gregoires .
tu meismes bien ramenbres , Pieres alat en la meir de ses piez , Paules soffrit en la meir brisure de neif .
En un meisme element Paules la ne pot pas aleir a neif , u Pirres fist uoie de ses piez .
Poruec estat aouertement , ke ia soit ke la uertuz del un et del altre fut dissemblanz el miracle , nekedent la deserte del un et del altre n'est pas dissemblanz el ciel .
Pirres .
regehis del tot en tot moi plaist ce ke tu dis .
Or conois ouertement ke l'om doit querre la uie et nient les signes .
Mais nekedent par tant ke meismes les signes ki sont faites a la bone uie portent tesmoin , ge te proi ke tu encor racontes , si alcunes choses sont , par ke tu moi familhous paisses par les exemples des bons .
Gregoires .
uolroie a toi es loenges de nostre rachateor alcunes choses raconteir des miracles del honorable baron Benoit , mais a cez choses paremplir uoi ge lo tens d'ui nient pooi suffire .
Gieres plus franchement parlerons nos cez choses , se nos prendons un altre comencement .
Ici finet li promiers liures .