Ce est de la Magdelaine Quant li deciple Jhesu Crist eurent receut le Saint Esperit , il se partirent doi et doi , por aler preeschier la foi que lor bons maistres Jhesu Criz lor avoit ensegniét .
Sains Pieres , qui plus fermement et plus tenrement amoit Jhesu Crist de haut cuer , se partoit a envis des amis au vrai amant et meesmement de la Magdeleine , por ce ke il savoit que plus ardanment l'amoit .
Si pensa que de li ne se partiroit il mie , devant ke il li eust donét pere espirituel , ki eust la cure de li ; si la commanda a Saint Maximien ki estoit uns de LXX meneurs deciples , et se li dist : « En cele douce , en cele sage en cele amerose garde que nos bons peres Jhesu Cris commanda sa douce mere Saint Jehan Evvangeliste , te commanc je la Magdelaine » .
Apres ce il se deviserent , et par mer et par terre , u ke li autre alassent il n'est mie mestiers ke je le die ci .
Mais li Magdalaine et Sains Maxemiens ariverent a Marseile et si prisent terre a preechier Marseile , et tot le roialme d'Aquilee .
La Magdalaine avoit non Magdele por un castel ki siens astoit en le terre de Jerusalem .
La meesmes avoit ele une contee ki soie astoit , dedens Jerusalem avoit ele une rue , tot ce astoit ses patrimoines ki escheuz li estoit et ce di je por ce ke on sache la nobilité et la richece de li , car ele astoit de lignie de roi .
Tot ce avoit ele laissiét , por ce k'ele fuist povre et samblanz a Jhesu Crist son bon ami , et por ce ke li richece ne la destorbast de penser a ses amors ; et si savoit bien ke Nostre Sires li avoit pardoneit ses pechiez , por ce ke ele mult l'amoit , et ce tesmoigne li evangiles : « Dimissa sunt ei peccata multa quoniam dilexit multum » .
Or revenons a no matere .
La Magdelaine preechoit si bien et si bel et si desiranment , ke chascuns pooit veir a son viaire la grant affection de cuer et la grant volenté ke ele avoit de traire lo pueble a la foi Jhesu Crist , et por ce ke ele en tele maniere preeschoit , creoient mult de gent .
Avoc tot ce faisoit Nostre Sires si grans miracles par li ke tot cil ki estoient a son sermon s'en esbaissoient .
Li rois d'Aquilee , quant il vit les grans miracles ke Nostre Sires faisoit por li vient a li et si li dist : « Noble damoisele , je sui sires de tote ceste terre et si n'ai nul enfant .
Se tu pooies tant faire a ton deu k'il me donaist un enfant , je kerroie en lui , et si feroie croire tot cels de mon regne » .
La Magdelaine quant ele vit si grant gaaing , ele li respondi ke ele mult volentiers en prieroit a Jhesu Crist , et ele meismes en pria .
Ne mie lonc tans apres ce revint li rois au sermon la Magdelaine , mult joianz et mult liez , se li dist ke sa femme estoit griés , la Magdelaine en loa Nostre Sanior et si dist au roi k'il paiast ce k'il avoit promis a Jhesu Crist , et il si fist .
Il se fist baptisier et tote sa mainie , et apres la Magdelaine li enjoinst k'il alaist en pelerinage en Jerusalem , et la troveroit Saint Pierre , le grant ami Nostre Sanior , ki le menroit la ou Nostre Sires avoit preschiét , la ou il avoit esteit batuz et crucefiez , et au sepulcre et en tos les bons lieus ou il avoit esté , et puis se li dona se crois dont on dit ke se fu la premeraine crois ki fu portee en pelerignage en Jherusalem .
Quant li rois ot aparelié s'estoire por passer , il entra en mer o sa femme ki astoit sor l'agesir et autre gens assez et quant il orent grant piece erré par mer la roine ageut de son enfant et s'en morut .
Li rois ot mult grant duel , et se complaint a Nostre Sanior de la riens ke plus amoit , coment il li avoit tolue , et se s'esmerveilhoit coment si granz crieltez estoit trovee en lui , s'il dire l'osoit , en fontaine de dolçor et de debonaireté .
Assés d'autres complaintes i fist , et si se pensat k'il la dame vestiroit de melhors draz ke ele avoit , selons le constume de son pais et si la metreroit en une isle de mer , dont il estoit pres .
Et por ce k'en la nef n'avoit femme ki l'enfant peust norrir , il le lairoit avoec la mere , si la commenderoit a la Magdelaine par cui proire il l'avoit eu , et ensi le fist com il l'avoit enpensét , et puis si parfist son pelerinage , si trova Sain Piere ausi com la Magdelaine li ot dit .
Quant Sains Pierres oï noveles de la Magdelaine , n'est pas mervelhe s'il en fu liéz , kar il l'amoit plus ke toz les autres deciples .
Il menat le rois par toz les boens lieus ou Nostre Sires avoit esté .
Quant li rois ot demoré avoec Sain Pierre , tant com lui plot , il se mist el repaire , et vint a l'isle u il avoit sa femme laissie , et regardat amont l'isle , et vit ausi com un singe ki entroit desoz le mantel la dame et la roine .
Il alat veir la grant merveilhe , et hauça le mantel la dame , et vit son enfant si bel et si riant , ke se la mere l'eust norrit , ne fust il mie plus bials ; et enapres hauça le wimple la dame , si sambloit ke ele dormist .
Il fu si esbahiz k'il ne savoit k'il peust faire , tote voies il la bota de sa main , et la dame geta un grant sospir ausi com ele s'esvelhast .
Adont ne fu mie mervelhe , si li rois ot mult grant joie , si dist : « Dame , puis ke je vos ai retroveie , je retornerai o vos au sepulcre et si ferez vostre pelerinage » .
La dame respondi k'ele l'avoit bien fait et se li noma tos les lieus de la terre , ausi com s'ele i eust esté presens avoec son baron et se li dist ke la Magdelaine l'i avoit meneie .
Or ne seroit mi legiere chose a raconter la joie ke li rois et la roine , et tot cil de la nef , fisent ensamble et loerent mervelhousement la Magdelaine , et creirent plus fermement en Deu , et puis revinrent en lor pais , et raconterent en plain sermon devant le Magdelaine , et tot le pueple le grant miracle ke Nostre Sires lor avoit fait en cest voiage , adont crei li plus grans partie de Rome .
La Magdelaine ki avoit eslite de dous vies la melhor partie disoit chascun jor en complaignant a Nostre Sanior : « Sire , com longement me sofferrez vos en cest grant travail de cuer , et de cors , ceste partie n'avoie je mie eslite .
Sire , quant voz dolz plaisirs est , apelez moi a l'autre vie .
» Et sans failhe ele avoit grant travailh , car li convenoit ordiner tot l'estat de sainte eglise , chascun jor preeschier , et faire les aultres oevres ki apartinent a vie active .
Ançois ke Nostre Sires le volsist oir , eut ele mult sovent faite ceste proiere , et cant Nostre Sires vit k'ele eut conquis a la foit tot le regne d'Aquiler , et de Marselle , il envoia sa graze el pueble , et se le conferma en vraie foit , ensi ke ses nons fu apelez par tot la u mahons et autre ydele estoient cultivé .
Kant la Magdelaine vit c'om servoit son Sanior , par tot la ou ele avoit preeschiét ele s'esvelha por orer , et por rendre graces a Nostre Sanior des biens k'il faisoit au pueple k'ele li avoit aquis .
Ensi com ele estoit en orisons , une multitudine d'angeles descendirent del ciel , ki la ravirent en cors et en anrme .
En une haulte montaigne fu ele XXVII ans , en un liu ke li angele entalierent de lor propres mains .
Dedens ces XXVII ans ne buit ele ne se manja fors le pain des angeles , et si estoit chascunt jor portee des mains des angeles en anrme et en cors si haut , ke de la gostoit ele le pain dont ele vivoit .
La montaigne estoit si loins de gent , ke nuz n'i habitoit , s'estoit si roiste ke nus n'i pooit monter , s'estoit si vive roche ke oisiaus n'i eust de ke vivre .
ne vivans gens n'i pooient habiteir .
Au terme de la fin de XXVII ans , avient a une quarantaine del an c'uns moines issi fors de s'abeie , por faire sa penitence en racines cruels viandes , dont il pooit sostenir sa vie .
Et quant il ot pres la quarantaine tote faite et sa penitance , s'esmervelhat mult , et pria a Nostre Sanior c'ausi com il li avoit donét veir cele merveilhe par sa debonaireté , k'il li laisaist conoistre ke c'estoit .
Del grant desirrer qu'il avoit , comença a monter a monter en la montaigne par mult de fies , mais ne pooit mie mult haut monter .
Un jor s'esforça mult de monter , mais cant il fu aukes montez , la vertus del cors li fali tote , et cant il vit ce , si s'escria a Nostre Sanior : « Sire , je croi ke ce soit de vos grans secres cui il ne loit nient home charnel veir .
Sire , puis k'il ne le me loit veir , donez le moi sentir par vo grace » .
Ensi com il oroit en teil maniere , li angele en chantant merveilhousement esleverent le Magdelaine en haut , li preudom esgarda cele part et si dist : « Creature Deu , je te conjur par cestui ki ceste honor te fait , ke tu me dies ki tu ies » .
Et une vois d'amont li respondi : « C'est la glorieuse Magdelaine » .
Apres , cant li angele l'orent remise en son lieu , ele dist au moigne : « Va a Maxemien le veske mon pere et se li dit k'il soit en sa capele a cel jor » , se li noma le jor de son trespas , « et si soit mult matin , car je volrai la mult parler a li » .
Li preudom fu liez de ce k'il fu messages a si gloriose dame , a si saint home .
Il se repairat mult tost , et si fist le message ki li fu enjoins .
Kant Sainz Maximiens oï noveles de sa filhe de cui il ne savoit penser k'ele astoit devenue , ne fu mie merveilhe s'il fu mult liez , car maintes foiz avoit priiét a Nostre Sanior k'il l'avoiast o ele astoit , ne onkes ne l'avoit seut .
Au jor ke la Magdelaine li avoit mandé , ala il mult matin a sa capele .
Mais cant il vint il fu si esbahiz de la clarté des angeles ki estoient dedens avoec le Magdelaine k'il n'osa entrer ens , et ne porkant por le : grant desirier , k'il avoit , commença il a entrer dedens .
Mais li angele ki ne conversent mie avoec les homes s'en partirent tantost , la Magdelaine demorat en air , en mi la chapele , et salua son pere , et fisent mult grant joie , et de ce k'il parlerent de Nostre Sanior tant desiranment , plorerent il tant , ke les larmes d'aus deus fu li pavement de la chapele ne mie solement arosez , mais si plenierement molliez , k'en mains lius flotoit li aiwe desore le pavement .
Adont conta le Magdelaine la vie k'ele avoit meneie XXVII ans en la montaigne , et cant ele ot assez parlé a lui priveement , ele dist k'il fesist venir toz les clers de la vile , et si la communiat devant toz .
Li veskes ensi les fist venir .
Kant il furent tot venut , ele dist sa coupe devant son pere , et puis si s'engenolla en l'air por recevoir le cors de Jhesu Crist , et au veske devant tos a jointes mains , a vrai cuer , par grant reverence confundant en larmes receut ele son creator , en tel maniere , ke il sambloit ke si doi oelh doi conduit d'une fontaine ki rendissent aigue corant .
Un petit apres ce k'ele l'ot reçut , ele prist congié a songié a son pere et tantost se sevra li anrme del cors en tel maniere , ke grans multitudene d'angeles recurent l'anrme , et la porterent en glore , en tel maniere , ki enpresent estoient et ki deservi l'avoient , oirent la melodie des angeles .
Li veskes Maxemiens ot le cors , et si dit : « Magdelaine , por ce ke tu portas al sepulcre les precious ungemenz por oindre le cors Jhesu Crist , oinderai je le tien cors de precious bausme , et ensi le fist mostrer lons tains .
Apres avient ke la Magdelaine fu aportee a Vergelai , et com cil ki la portoit passa parmi un aitre , a dont oï il une voiz ki dist : « Tot li mort ki ci gisiez , levez sus , car la Magdelaine passe par ci » .
Li cors mort se leverent et s'agenoilierent et joinsent lor mains vers le cors c'om portoit , la apres avient la ou li cors passoit , parmi une voie ki estoit avironee d'arbres d'une part et d'autre , ke li arbre enclinerent le cors .