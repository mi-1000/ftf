C'est a meshuy! J'ay beau corner!
Or ça, il s'en fault retourner,
Maulgré ses dentz, en sa maison.
Si ne vis je pieça saison
Ou j'eusse si hardy couraige
Que j'ay; par la mor bieu, j'enraige
Que je n'ay a qui me combattre.
Y a il homme qui a quatre...
Dy je? y a il quatre qui veullent
Combattre a moy? Se tost recueillent!
Mon gantelet vela pour gaige.
Par le sang bieu, je ne crains paige,
S'il n'a point plus de quatorze ans.
J'ay autresfoys tenu les rencz,
Dieu mercy, et gaigné le pris
Contre cinq Angloys que je pris,
Povres prisonniers desnuez,
Si tost que je les eu ruez.
Ce fut au siege d'Alençon!
Les troys se misrent a rançon
Et le quatriesme s'en fuit.
Incontinent que l'autre ouyt
Ce bruit, il me print a la gorge:
Se je n'eusse crié « Sainct George! »
Combien que je suis bon Françoys,
Sang bieu, il m'eust tué ançoys
Que personne m'eust secouru.
Et quant je me senty feru
D'une bouteille qu'il cassa
Sur ma teste, « venez, va, ça, »
Dis je lors, « que chascun s'appaise!
Qu'esse cy? J'ay ouy poullaille
Chanter chez quelque bonne vielle;
Il convient que je la resveille;
Poullaille font icy leurs nidz.
C'est du demourant d'Ancenys,
Par ma foy, ou de Champ Toursé.
Helas, que je me vis coursé
De la mort d'ung de mes nepveux!
J'euz d'ung canon par les cheveux,
Qui me vint cheoir tout droit en barbe;
Mais je m'escriay: « Saincte Barbe,
Adonc le canon m'esbranla,
Et vint ceste fortune la
Quant nous eusmes le fort conquis.
Le baronnat et le marquis,
Cran, Curso, l'Aigle et Bressoyere
Accoururent pour veoir l'histoire;
La Rochefouquault, l'amiral,
Aussi Beuil et son atirail,
Pontievre, tous les capitaines
Y deschausserent leurs mitaines
De fer, de peur de m'affoler,
Et si me vindrent acoler,
A terre ou j'estoye meshaigné.
De peur de dire: « Il n'a daigné » ,
Combien que je fusse malade,
Je mis la main a la salade,
Car elle m'estouffoit le visaige.
« Ha » , dist le marquis, « ton outraige
Car il m'avoit bien veu courir
Oultre l'ost devant le chasteau.
Helas! g'y perdy mon manteau,
Car je cuidoye d'une poterne
Que ce fust l'huys d'une taverne.
Et moy tantost de pietonner,
Car quant on ouyt clarons sonner,
Il n'est couraige qui ne croisse.
Tout aussi tost: « Ou esse? Ou esse? »
Et, a brief parler, je me fourre
Ne plus ne moins qu'en une bourre.
Si ce n'eust esté la brairie,
Du costé devers la prairie,
De nos gens qui crioient trestous:
Qui disoient : « Pierre que faictes vous? »
« N'assaillez pas la basse court! »
Tout seul je l'eusse prins tout court,
Certes, mais s'eust esté outraige.
Et ce n'eust esté ung paige
Qui nous vint trencher le chemin,
Mon frere d'armes Guillemin
Et moy, (Dieu luy pardoint pourtant,
Car quoy! il nous en pend autant
A l'oeil) nous eussions sans nulle faille,
Frappé au travers la bataille
Des Bretons; mais nous apaisames
Noz couraiges et recullames
(Que dy je? nom pas reculer
- Chose dont on ne doybve parler -)
Ung rien jusque au Lyon d'Angiers.
Je ne craignoye que les dangiers,
Moy; je n'avoye peur d'aultre chose.
Et quand la bataille fut close,
D'artillerie grosse et gresle,
Vous eussez ouy pesle mesle:
« Tip, tap, sip, sap! A la barriere!
J'en eu d'ung parmy la cuirace.
Les dames qui estoyent en la place
Si ne craignoyent que le coullart.
Certes j'estoye bien paillart,
J'en avoye ung si portatif;
Si je n'eusse esté si hastif
De mettre le feu en la pouldre
J'eusse destruit et mis en fouldre
Tout quanque avoit de damoiselles.
Il porte deux pierres jumelles,
Mon coullart; jamais n'en a moins.
Et dames de joindre les mains
Quand ilz virent donner l'assault.
Les ungs s'i servoyent du courtault
Si dru, si net, si sec que terre.
Et puis, quoy? Parmi ce tonnerre
Vous eussez ouy sonner trompillez
Pour faire dancer jeunes filles
Au son du courtault haultement.
Quand g'y pense, par mon serment,
C'est vaine guerre qu'avec femmes!
J'avoye tousjours pitié des dames:
Veu qu'ung courtault tresperce ung mur,
Ilz auroyent le ventre bien dur
S'il ne passoit outre! Pensez
Qu'on leur eust faict du mal assez
Se l'en n'eust eu noble couraige!
Mesmes ces pehons de villaige,
J'entens pehons de plat pays,
Ne se fussent point esbahis
De leur mal faire; mais nous sommes
Tousjours, entre nous gentilz hommes,
Au guet dessus la villenaile.
J'estoye pardeça la bataille,
Tousjours la lance ou boutaille
Sur la cuisse: c'estoit merveille,
Merveille de me regarder!
Il vint ung Breton estrader
Qui faisoit rage d'une lance:
Mais il avoit de jeune enfance
Les rains rompus! c'estoit dommaige!
Il vint tout seul par son oultrage
Estrader par mont et par val;
Pour bien pourbondir ung cheval
Il faisoit feu, voire et flambe.
Mais je luy tranchy une jambe
D'ung revers jusques a la hanche.
Et fis ce coup la au Dimanche,
Que dy je? ung lundy matin;
Il ne s'ermoit que de satin,
Tant craignoit a grever ses reyns.
Voulentiers frappoit aux chamfrains
D'ung cheval quant venoit en jouste,
Ou droit a la queue sans doubte;
Point il ne frappoit son roussin,
Pource qu'il avoit le farcin,
Que d'ung baston court et noailleux,
Dessus sa teste et cheveulx,
De peur de le faire clocher.
Aussi de peur de tresbucher
Il alloit son beau pas: tric, trac.
Et ung grant panon de bissac
Voulentiers portoit sur sa teste.
D'ung tel homme fault faire feste,
Autant que d'ung million d'or.
Gens d'arme, c'est ung grant tresor!
S'il vault riens, il ne fault pas dire.
J'ay fait raige avec la Hire,
Je l'ay servy trestout mon aage:
Je fus gros vallet et puis page,
Archier, et puis je pris la lance,
Et la vous portoye sur la pense,
Tousjours troussee comme une coche.
Et puis monseigneur de la Roche,
Qui Dieu pardoint, me print pour paige:
J'estoye gent et beau de visaige;
Je chantoye et brouilloye des flustes,
Et si tiroye entre deux butes.
A brief parler, j'estoye ainsi
Mignon comme cest enfant sy -
Je n'avoys gramment plus d'aage.
Or ça, ça, par ou assauldray je
Ce coc, que icy ouy chanter?
A petit parler bien vanter;
Il fault assaillir cest hostel.
Ha! le sacrement de l'autel!
Je suis affoibli! Qu'esse cy?
« Ha monseigneur, pour Dieu, mercy!
Dont tous les diables est il sorty,
Tout seulet ainsi effroyé?
« Comment estes vous desvoyé?
Par le sang bieu, c'est ung Breton.
Et je dy que je suis Françoys!
Il est fait de toy ceste foys!
« C'est Pernet, du party contraire. »
Et comment? Il ne cessera
Meshuy de me persecuter?
Et si ne me veult escouter?
« En l'honneur de la Passion
Tu meurs bien maulgré toy, Pernet,
Voire maulgré toy et a force!
Puis qu'endurer fault, cesse force!
Priez pour l'ame, s'il vous plaist,
Du franc archier de Baignolet,
Et m'escripvez a un paraphe
Sur moy ce petit epitaphe:
Cy gist Pernet, franc archier,
Qui cy mourut sans demarcher,
Car de fuir n'eut onc espace;
Lequel Dieu par sa saincte grace
Mette es cieulx avecques les ames
Des francs archiers et des gens d'armes,
Arriere de arbalestriers.
(Je les hay tous, ce sont meurdriers:
Je les congnois bien de pieça!)
Et mourut l'an qu'il trespassa.
Vela tout, les mots sont tres beaux.
« Or vous me lairrez mes hoseaulx Je me confesse
A Dieu, tandis qu'il n'y a presse,
A la Vierge et a tous les sainctz.
Or meurs je les membres tous sains,
Et tout en bon point se me semble:
Je n'ay mal sinon que je tramble
De peur et de malle froidure.
Et de mes cinq cens de nature...
Cinq cens? Ou prins, qui ne les emble?
Je n'en veiz onques cinq cens ensemble,
Par ma foy, n'en or n'en monnoye:
Pour neant m'en confesseroye,
Oncques ensemble n'en veiz deux.
Et de mes sept pechez mortelz,
Il faut bien que m'en supportez:
Sur moy je les ay trop portez;
Je les metz jus avec mon jacques.
J'eusse attendu jusques a Pasques,
Mais vecy ung avancement.
Et du premier commendement,
De la Loy, qui dit qu'on doibt croire,
(Non pas l'escot quant on va boire,
Cela s'entend,) en ung seul Dieu:
Jamais ne me trouvay en lieu
Ou j'y creusse mieulx qu'a ceste heure,
Mais qu'a ce besoing me secueure.
Ne desbendez! je ne me fuys!
Helas, je suis mort ou je suis!
Je suis aussi simple, aussi coy
Comme une pucelle, car quoy
Dit le second commendement?
Qu'on ne jure Dieu vainement:
Non ay je en vain, mais tresferme,
Ainsi que fait ung bon gendarme,
Car il n'est rien craint, s'il ne jure.
Le tiers nous enjoingt et procure
Et advertist et admoneste,
Que on doit bien garder la feste
Tant en hyver que en esté:
J'ay tousjours faict voulentiers feste,
De ce ne mentiray je point.
Et le quatriesme nous enjoingt
Qu'on doit honnorer pere et mere:
J'ay tousjours honnoré mon pere
En moy congnoissant gentil homme
De son costé, combien qu'en somme
Sois villain et de villenaille.
Et, pour Dieu, mon amy, que j'aille
Jusques amen ! Miséricorde!
Relevez ung peu vostre corde,
Ferez que le traict ne me blesse.
Item , morbieu, je me confesse
Du cinquiesme sequentement:
Deffend il pas expressement,
Que nul si ne soit point meurtrier?
Las, mon seigneur l'arbalestrier,
Gardez bien ce commandement!
Quant a moy, par mon sacrement,
Meurdre ne fis onc qu'en poullaille.
L'aultre commendement nous baille
Qu'on n'emble rien: ce ne fis oncque
Car en lieu n'en place quelquoncques
Je n'euz loysir de rien embler;
J'ay assez a qui resembler.
En ce point je n'ay point meffait:
Car se l'en m'eust pris sur le fait.
Dieu scet comme il me fust mescheu.
Las monseigneur, vous estes cheu!
Jesus! Et qui vous a bouté,
Dictes? Se n'ay je pas esté
Vrayement, ou diable ne m'emporte!
Au cas, dictes, je m'en raporte
A tous ceulx qui sont cy, beau sire,
Affin que ne vueillez pas dire,
Que se demain ou pour demain...
Au fort, baillez moy vostre main,
Je vous ayderay a lever.
Mais ne me vueillez pas grever;
J'ay pitié de vostre fortune.
Par le corps bieu, j'en ay pour une!
Il n'a pié ne main, il ne hobe;
Par le corps bieu, c'est une robe
Plaine... de quoy? Charbieu, de paille!
Qu'esse cy? Morbieu, on se raille,
Se cuiday je, des gens de guerre!
Que la fievre quartaine serre
Celluy qui vous a mis icy!
Je le feray le plus marry,
Par la vertu bieu, qu'il fut oncques.
Se mocque on de moy quelconques?
Et ce n'est, j'advou sainct Pierre,
Qu'un espovantail de cheneviere,
Que le vent a cy abatu.
La mort bieu! vous serez batu,
Tout au travers, de ceste espee!
Quant la robbe seroit couppee,
Ce ceroit ung tresgrant dommaige.
Je vous emporteray pour gaige
Toutesfoys, apres tout hutin.
Au fort, ce sera mon butin,
Que je rapporte de la guerre.
On s'est bien raillé de toy, Pierre!
La charbieu saincte et beniste!
Vous eussiez eu l'assault bien viste,
Se j'eusse sceu vostre prouesse!
Vous eussiez tost eu la renverse,
Voire, quelque paour que j'en eusse.
Or pleust a Jesus que je fusse
A tout cecy en ma maison!
Qu'il poise! Mengié a foison
De paille: elle chiet par derriere;
C'est paine pour la chamberiere
De la porter hors de ce lieu.
Seigneurs, je vous commant a Dieu,
Et se l'on vous vient demander
Qu'est devenu le franc archier,
Dictes qu'il n'est pas mort encor,
Et qu'il emporte dague et cor,
Et reviendra par cy de brief.
A Dieu; je m'en vois au relief.