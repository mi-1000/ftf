fabliaus puet veritez estre
dont auint il ce dist mon mestre
c’ uns vilains a bailluel manoit
formenz et terres ahanoit
n’ estoit vseriers ne changiere
ior a eure de prangiere
vint en meson molt fameillex
Il estoit granz et muereillex
et maufez et de laide hure
Sa fame n’ auoit de lui cure
quar fols ert et de lait pelain
et cele amoit le chapelain
S’ auoit mis ior d’ ensamble a estre
le ior entre li et le prestre
bien auoit fet son appareil
Ja ert li vins enz ou bareil
et si auoit le chapon cuit
et li gastiaus si com ie cuit
estoit couuers d’ une touaille
ez vous le vilain qui baaille
et de famine et de mesaise
cele li cort ouurir la haise
contre lui est corant venue
mes n’ eüst soing de sa venue
miex amast autrui receuoir
puis li dist por lui deceuoir
Si com cele qui sanz ressort
l’ amast miex enfouï que mort
Sire fet ele diex me saint
Com vous uoi or desfet et taint
n’ auez que les os et le cuir
erme i’ ai tel fain que ie muir
fet il sont boilli li maton
morez certes ce fetes mon
Iamés plus voir dire n’ orrez
couchiez vous tost quar vous morez
or m’ est il mal lasse chetiue
aprés vous n’ ai soing que ie viue
puis que de moi vous dessamblez
Sire com vous m’ estes amblez
Vous deuïerez a cort terme
Gabez me vous fet il dame erme
Ie oi si bien no vache muire
Ie ne cuit mie que ie muire
ainz porroie encore bien viure
Sire la mort qui vous enure
vous taint si le cuer et encombre
qu’ il n’ a mes en vous fors que l’ ombre
par tens vous tornera au cuer
couchiez me donques bele suer
fet il quant ie sui si atains
cele se haste ne puet ains
de lui deçoiure par sa iangle
d’ une part li fist en angle
lit de fuerre et de pesas
et de linceus de chaneuas
puis le despoille si le couche
les iex li a clos et la bouche
puis se lest cheoir sor le cors
frere dist ele tu es mors
diex ait merci de la teue ame
que fera ta lasse de fame
qui por toi s’ ocirra de duel
li vilains gist souz le linçuel
qui entresait cuide mors estre
et cele s’ en va por le prestre
qui molt fu viseuse et re.
de son vilain tout li acointe
et entendre fet la folie
cil en fu liez et cele lie
de ce qu’ ainsi est auenu
emblensa s’ en sont reuenu
tout conseillant de lor deduis
lués que li prestres entre en l’ uis
commença a lire ses saumes
et la dame a batre ses paumes
mes si se set faindre dame erme
qu’ ainz de ses iex ne cheï lerme
en le fet et tost le lesse
Et li prestres fist corte lesse
n’ auoit soing de commander l’ ame
par le poing a prise la dame
d’ une part vont en vne açainte
desloïe l’ a et desçainte
Sor le fuerre nouiau batu
Se sont andui entr’ abatu
cil a et cele souuine
li vilains vit tout le couuine
qui du linçuel ert acouuers
quar il tenoit ses iex ouuers
Si veoit bien l’ estrain hocier
et vit le chapelain locier
bnie sot ce fu li chapelains
ahi; ahi; dist li vilains
au prestre . filz a putain ors
certes se ie ne fusse mors
mar vous i fussiez embatuz
ainz hom ne fu si bien batuz
com vous seriez ia sire prestre
fet il ce puet bien estre
Et sachiez se vous fussiez vis
G’ i venisse molt a enuis
tant que l’ ame vous fust ou cors
mes de ce que vous estes mors
me doit il bien estre de miex
Gisiez vous cois cloez voz iex
Nes deuez mes tenir ouuers
Dont a cil ses iex recouuers
Si se recommence a tesir
et li prestres fist son plesir
Sanz paor et sanz resoingnier
ce ne vous sai ie tesmoingnier
S’ il l’ en au matin,
mes li fabliaus dist en la fin
c’ on doit por fol tenir celui
qui miex croit sa fame que lui