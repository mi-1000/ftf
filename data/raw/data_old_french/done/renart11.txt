Conment Renart et Tibert li chaz chanterent vespres et matines.
Oiez une novele estoire qui bien doit estre en mirmoire; lonc tens a esté adiree , mais or l'a uns mestres trovee qui l'a tranlatee an romanz; oiez comment je la comanz.
Ce fu en mai au tens novel que Renart tint son fil Rousel sor ses jenouz a un matin.
Li anfles ploroit de grant fin por ce que n'avoit que mengier.
Renart le prant a apaier , si li a dit : « Fins cuers de roi , je vois ou bois , si vaneroi , porchacier la nostre vïande.
» A tant se mist par mi la lande , si se met a la voie errant : entor cez colz va coloiant savoir s'il peüst acrochier qui a son fil eüst mestier , ou coc ou geline ou oison; mestier en eüst en maison que il n'i a point de quisine , et sa fame gist en gesine , si est ses ostez desgarniz.
A tant li sont devant sailliz .V. que jelines que chapons , et Renart s'est mis es trotons trestot droit vers aus l'aleüre , tant qu'il vit venir l'anbleüre Huon l'abé et sa mainie.
Renart maudit la chevauchie qui sor lui a hui faite taille; fuiant s'an torne , si baaille , qu'il n'i ose plus demorer por les levriers qu'il vit mener.
Vers la forest s'en va corrant et Huon l'abé maudisant : « Mal seies tu si main levez , ce dist Renart li desfaez , tu m'as hui fait ci destorbier : en ma bouche et en ma cuillier as hui proié sor moi saisine; maudite soit la teue orine , qui trop par me avras hui grevé.
J'en eüsse ja .I. levé , se ne fusses si tost venuz; mais , qant tu m'as aparceü , ge m'en irai or mal que mal : ge voil miauz partir par igal trestot sanz perte et sanz gaaing que recevoir mortel gaaing.
» A tant s'en va toz eslaissiez; mout est dolanz et corrociez de ce que riens n'a conquesté q'a son ostel eüst porté por sa maisnie desgeuner.
Toute jor ne fina d'errer jusqu'a tant qu'il vint a midi; il esgarda , si a choisi Tibert le chat , qui se gisoit sor une roche et rostisoiz sa pance encontre le soloil.
Et dist Renart : « Je me mervoil se c'est Tibert qui la se coste.
- Oïl , et ce sui ge , bel oste; et por coi ? que me volez vos ? - Je me voil dereignier a vos , ce dist Renart , et reposer , que je ne finai hui d'aler.
- Si alez dormir en une angle : n'ai que faire de vostre gangle ne de voz farloines oïr.
Alez , si me laissiez dormir : je n'ai or de noise mestier; fuiez de ci , alez billier.
- Avoi , sire Tibert le chaz , por ce se avez vos degraz et se la vostre pance est plaine , ne durra toute la semainne li orgiauz que vos ore avez; por ce se iestes saoulez , si me faites chiere louvine; gel conterai a Ermeline la foi et la reconoissance que vos avez et la provance.
Et je l'ai en maison laissiee , que de novel est acouchiee d'un mout biau fil et d'une fille.
- Certes n'i dorroie une bille , ce dit Tibert , en aus n'en toi.
- Avoi , sire Tibert , par foi , je n'en puis mais se me dement , que desgarniz sui malement; je ne laissai hui a l'ostel ne pain , ne vin , ne char , ne sel , dont ele se poïst disner; si m'avint hui a l'ancontrer Huon l'abé , un vif deauble.
.
.
- Renart , doit il dont dire fable qui jeüne et fait penitance ? Nanil , mes aistre en repentance; si doit aler paisiblement ne mie tancier a la gent; il n'afiert pas a peneant que il aille la gant gabant qu'il trovera par les chemins; ainz se doit tenir toz anclins; qant il va em pelerinage , il ne doist mie mener rage.
- Ahi , Tibert , or est assez.
N'iestes mie encor lassez , fait soi Renart , de moi gaber ? Ja ne le deüsiez panser.
Por ce se sui ore frarins; assez set Diex ques pelerins nos somes » , Renart li a dist.
« Or me di dont , se Diex t'aït , Renart , dist moi ou est l'eglise ou tu vas oïr le servise.
Ja ne sez tu la messe entendre.
Je t'ai veü charité prandre deus foiz sanz aler au mostier.
Mout ies religieus des ier en petit d'eure devenuz.
Conment ? viauz tu estre reclus ? - Par Dieu , Tibert , vos avez tort : tieus est foibles qui devient fort.
Tibert , ce dit Renart , merci : au besoing voit on son ami.
Mais faites lou conme cortois , venez o moi en cest defais , el plaissié Guillaume Bacon , savoir se nos i troverom aucune chose por ma fame.
- Non ferai , fait Tibert , par m'ame : n'ai or mestier de traveillier.
- Jel di por vos esbenoier et por moi faire conpaignie; si ferez mout grant cortoisie , se vos venez o mi esbatre.
- Voire , mes se tu me fais batre par ton angin et faire honte ? - Avoi , Tibert , ice que monte ? Par la foi que je doi Rouvel , nel voudroie por le mantel qui or androit au col me pant c'on vos i forfeïst noiant , ne qu'i eüsiez se bien non tant con nos somes conpaignon.
» Et puis dit en bas bailement : « Tibert , mal aiez et torment , que mout m'as or hui ranponé , mais i t'iert bien guerredoné , si je puis et angins i vaut.
» Et aprés a parlé plus haut : « Sire Tibert , Renart a dit , je vos aim mout , se Diex m'aïst.
» Et dist Tibert : « Bien vos an croi.
» A tant sont issu de l'aunoi vers le Moloi toz eslaissiez , si se fierent enz el pleissié loing d'un chastel desoz la vile , Et Renart , qui mout sot de guile avoit mis Tibert a raison : « Tibert , par ta confessïon , fait soi Renart , di moi verté.
S'or venoient ci arouté tuit li chien Gullaume Bacon , se Diex te face voir pardon , car me di ores que feroies : fuiroies tu et me leroies.
- Ainz m'en monteroies lasus , ce dit Tibert , or n'i a plus : je esgarderoie lor force , se je trovoie crues n'escorce ou je me peüsse mucier , ses lairaie outre chevauchier , car trop par ai la pance plaine : au corre me fauroit l'alaine.
Et vos , Renart , que ferïez ? Bien sai que vos me lairïez , si me lairïez couvenir.
» A tant voient andui venir Guillaume Bacon et ses chiens.
« Ici ne voi ge nul des miens , sire Tibert , ce dist Renart; or face chascuns de son art et chascuns miauz que il porra , que Renart plus n'i demorra.
Sire Tibert , or dou monter; ne vos tient ore de fabler; vos n'iestes mie sor la roche ou je oï de vostre bouche les foles paroles disant; ja esterez muz et taisant.
I vos vandront ja desfïer; si conmenciez a sermoner.
Se vos lor tenez un sermon , vos vos en tenrez a bricon , que ja ne monterez si haut a terre - ne sor eschaufaut - ne vos batent de lor bastons , de lor ars et de lor bouzons.
Et se vos iestes entepris , ja par moi n'i serez requis; si n'en prandront la raançon , s'il n'ont vostre gris peliçon.
» Lors se mist Renart en travers , et Tibert est au chene aers , si est montez sanz desfïance , car el corre n'avoit fïance : trop se santoit pesant et lenz.
Soués a dit entre ses denz sa credo et sa paternostre : « Et Diex , fait il , biax pere nostre , abandonez a totes genz , gairissiez mes piez et mes denz et ma santé et ma prouesce , que je n'i muirre par peresce , mon chief , mes iauz et ma faiture; et si donez male avanture Renart , qui ci m'a amené.
» A tant ont Renart escrïé li braconnier qui l'ont veü , et li brachet sont esmeü , si vienent soz le chaisne droit ou dant Tibert montez estoiz.
Ileuc conmencent a glatir , ne s'en veulent por riens partir de ci que tuit li veneor sont venu et li coureor.
Merveillent soi que li chien ont , tant qu'il esgardent contre mont , si ont choisi Tibert le chat.
S'or ne set Tibert de barat , ja i porra tost escoter , qar i comencent a rüer que pierre que baston an haut; et il lor ganchit et tressaut.
Si li est bien de ce venu que il n'i ot nul arc eü , mais o les bastons en ruant le font sovant saillir avant.
Et il ne l'en est a noiant , qui les sant a mauvaise gent; ne prise rient tout lor rüer , ne s'en faisoit el que moquer; que ja par aus n'i eüst mal , qant uns prestres vint a cheval qui ses livres ot fait trouser , por ce que il devoit chanter a Blaiaigni por le prevoire qui estoit alez a la foire.
Ne set en autre livre rien , n'i quenoissoit ne mal ne bien; ce qu'a es suens set par anui , por ce les porte avesques lui.
Le prestre de Broil avoit non; cele part vint a esperon , si vit çaus qui gitent au chat; tout prestement sor aus s'enbat , si li dïent : « Se Diex vos voie , danz prestes , ou sera la voie ? - A Blaaigni voloie aler , mes o vos vodrai demorer tant que li chaz sait abatuz.
» Lors est li prestes desçanduz , et Tibert le chat le regarde.
« Ha ! prestres , male flame t'arde , fait lors Tibert; de ton venir me poïsse je bien soufrir.
» A tant vint li prestres au chesne et dant Tibert le chat l'aresne : « Sire prestres , que me volez ? Sachiez bien que pas ne mainez vers moi a raison ne a droit , si con provoire faire doit , por moi doner confaissïon : ja ne sui ge mie larron c'on doie asaillir ne tüer.
Je me voloie confesser , se vos eüssiez vostre estole : vostre fame n'est mie fole , qu'el en a lïé son vael , foi que je doi saint Israel.
Et vos faites mout grant folie , qant venez par tele estoutie vers moi c'on vient ici detraire : encor vos porroi anui faire.
Or deüsiez avoir prié icil qui ci m'ont asegié que il se traissisent ariere tant qu'eüsiez a cest pechierre priveement un poi parlé , tant que m'eüssiez confessé.
» A cest mot li prestres pris a .I. des bastons que il trova et fiert Tibert desor l'eschine que sor une branche l'ancline.
« Avoi ! dant prestre , dit Tibert , feru m'avez a descovert; vos n'iestes mie loial prestre : pastor d'ames deüsiez estre et vos iestes li plus rapiaus qui fait a tot son pooir maus.
Se vos fusiez pastor ovion , ne me feïsiez se bien non : poi antandez a l'Escriture.
Que Diex li doint male avanture qui a prestre vos ordena : en sa vie tant ne fola.
Danz prestres , fuiez vos de ci : par vos sera bien Dieu servi; dahaiz ait qui paor en a ! » A tant li prestres regieta , et Tibert mout bien li ganchist , et puis aprés itant li dist : « Por coi me volez vos abatre ? Ja vois je jus ma corpe batre : il a an vos mal confessor.
» Et li prestres regiete ancor .I. des bastons qui iert cheüz; et Tibert iert avant venuz de branche an branche belement.
Apansez s'est d'un hardement : s'il poïst saillir ou cheval au pretre qui tant li fait mal , qui portoit les livres trousez , lors avroit de ses bons assez : aler l'en feroit a ses piez.
Tant par est Tibert abaissiez que tuit quident qu'a terre voise; li chien ullent et si font noise , cuident que il voille descendre; mes il vora a el antandre.
Mout tost se mist vers le ronci; et le provoire Malvoisin , son chien , apele : « Or ça , or ça ! Ja a cestui n'eschapera , fait li prestres , bien le vos di , puis q'a la pel l'avra saisi; or l'enbatons entre les chiens , si verrons que fera li miens.
» Lors ont tot derechiés hué; et Tibert a tant avalé et tant trait devers le polain que bien ot veü que le fraing ot sor le col tot a delivre; le prestre tanra il por ivre de ce que n'estoit atachiez.
Et Tibert s'est tant aprochiez que il li rüerent bastons.
Lors li saut entre les arçons , et li polains fu esfraez , les granz galoz s'en est tornez tot le chemin de Blaaigné; et li braconier tuit irié de lor chat q'il orent perdu , et le provoire ont bien batu.
Lors apelent lor chien a tant et li prestres s'en va corant aprés Tibert tout le chemin , toz seus fors que de Malvoisin , son chien , qui o lui va trotant.
Et Tibert va esperonnant , galopant , et retint le fraing , et seoit bien sor le polain.
Il a le prestre regardé qui le suivoit tot esfraé : « Avoi , dant pretre , dit Tibert : tes quide gaaignier qui pert et autre enporte le gaaing.
Max diaus li sorde et mal mehaing de son chatel et de son cors a provoire , qant il va hors por le mestier Dame Dieu faire , qui viaut les baistes contrefaire ! Dehaiz ait pretre veneor ! Il doit vivre d'autre labor , qant il est a pretre sacrez et fait tant qu'il est ordenez : dou mestier Dame Dieu doit vivre.
Et vos , prestes , estïez ivre qui lassïez vostre mestier por aler un chat dechacier; en vos avet mavés apel : de moi voliez avoir la pel , s'estoit por metre ou peliçon a vostre putain an maison.
Vos ne feïstes pas que sages , or en est vostres li domages et la perte et la mescheance.
Et je sui en ferme creance , s'irai mes avant au mostier , si ferai por vos le mestier.
Si vos est or bien avenu : tot vostre sens avez perdu , ne savez ore nule lestre , d'el vos deüsiez antremestre , que de cure d'ame tenir.
Bien vos devroit mesavenir , qui derrieres avez trosez et a vostre dos adousez les sainz livres Nostre Saignor , que l'en en sert et nuit et jor; mais por ice le faisïez qu'es autres rians ne savïez.
Vos n'estes pas de mon savoir , que je cuit autretant savoir en trestot le paior qui soit con an çaus que j'ai or androit.
- Ahi , Tieberz , ce dit li prestres , biauz tres douz freres et douz mestres , rent moi les livres; je t'afi , contenrai moi en ta merci , et si me rant mon palefroi.
- Or n'en saiez ja en esfroi , fait soi Tibert , par saint Martim q'ainçois m'avroiz dit en latin com l'en dit « fable » , se volez.
- Faba , fait le prestre , or l'avez.
- Et fabula ? ice est « fable » .
Alez , dant prestre , au deable qui vos puise le col brisier , si aprenez vostre mestier , que la premiere questïon m'avez soce conme bricon.
Or me dites ci orandroit se savez par ou chievre poit.
- Par le cul , qant il est overt.
- Mes par la corne , dit Tibert.
Or me responez de gramaire : savez riens de celui afaire que li pretres font as clerçons qant il lor pranent lor leçons ? - Par foi , j'en soil savoir asez.
- Je vos en croi.
Mes trop venez pres de moi , et si m'en annuie.
Et savez vos point d'aulelie , ne douz chanz , por moi andormir ? Vos me vodrïez ja tenir par mi les resnes de cest fraing , et me toudrïez le polain et trestote la trouseüre.
Et Diex li doint male avanture qui le vos en verra mener.
» Lors aquieut a esperoner tant que de lui pert la veüe.
Lors a Tibert grant joie eüe et li prestres trestoz dolanz va aprés et demande as genz qu'il encontre par mi la voie : « Distes , fait il , se Diex vos voie , veïstes vos ci amener un cheval et esperoner qui or se departi de nos ? - Cil prestres si nos tient a fous , font or ci a qui i parole; bien puet estre que il afole , ou il a espoir trop beü.
- Seignor , fait il , ainz m'a tolu mon cheval a trestoz mes livres.
- Oïez , fait cil , con il est ivres.
Danz prestres , il est la feste as fous si fera on demain des chous grant departie a Bahieus , alez et si verrez les geus.
» Le pretre que il vont gabant si s'en retorne en plorant , il et son chien , en sa maison; et Tibert s'en va le troton et les galoz et l'anbleüre , tant qu'il garde par avanture desor Tornieres en uns blez et voit Renart qui iert lassez , si est couchiez por reposer.
Et Tibert prist a devaler; mil foiz se saigne qant le voit dedanz le blé ou il gisoit.
Mout l'esgarda apertemant : ne pot pas croire fermemant que ce soit Tibert qu'il voit la.
Et Tibert , qui bien veü l'a , ne fist sanblant que il le voie , ainz chemine mout biau sa voie et chevauche mout cointement; ses piez regarde durement et puis son cors de chief en chief; un chapel avoit en son chief d'esglantier iert et de cerfuel.
Renart regarde en un ornoil , bien vit toute sa contenence.
Et dist Renart : « Par la manbrance , par les plaies , par la mort bieu , ne sai ou sui ne en quel leu.
Es ce Tibert que je voi la ? Oïl , par ma foi , gel voi la; i me resanble chevalier.
Vez , por le cuer , con biau cloitrier ! De livres porte il planté : il est esleüz a abé.
Por coi me parti or de lui ? Si me vient or a grant anui que je n'en ose a lui parler : il me feroit tost defoler et laidir a son palefroi.
Il le mainne par grant desroi , si soit par sa male avanture ! Si sera il , g'i metrai cure , s'a lui me pusse aconpaignier; mais nel sai conmant aresnier : ge le coroçoi hui matin , por ce ne m'os a son chemin meitre ne ne l'os aresnier.
» Et Tibert conmence a chanter une chançon toute de Rome , ainz si bele n'oï nul home; et qant laissié ot le chanter , si conmença a regarder Renart , qu'au matin l'ot laisié.
« Diex , fait il , je sui corrocié de Renart que ne puis trover.
Se or le poïsse encontrer je le meïsse ore em pais; mes escuiers fust aen mais.
» Lors se raquieut a estargir; le cheval fait avant saillir et dist : « Qu'est Renart devenuz ? Ce poise moi , s'il est perduz.
» Et Renart , qui bien l'ot oï , maintenant est en piez sailiz et dist : « Je ne sui pas perduz , sire; bien saiez vos venuz et que beneoist jor aiez.
» Et Tibert s'est lors soufaichiez sor les estrieus , si le regarde et de parler un poi se tarde.
Et Renart est avant venuz , si li dist : « Sire , bon saluz et bon jor vos soit ajornez.
- A qui es ce que vos parlez ? » Fait sai Renart : « A vos que tient ? Sire , je di que Dieu vos maint et doint joie et bone avanture.
- De vostre salu n'ai ge cure , fait se Tibert; ce que je voil ai ge assez , et trop me duel que je ne puis Renart trover , que je voloie o moi mener a saint Martin a Blaaignié , que j'é de lui mout grant pitié.
Et je vois les vespres chanter : l'eglise m'estuet deporter jusqu'a .VII. jorz , por le provoire , qui est alez a une foire , ( a Dol est alez en Bretaingne , ne voille Diex que il revaigne ! robe va querre a sa putain ) ; si m'i estuet chanter demain , et je n'ai clerc qui me respoingne.
- Je ferai bien ceste besoingne , le mestier sai de chief en chief , si vos aiderai par mon chief , fait soi Renart , se vos volez.
Je sui icil que vos querez , Renart , vostre bon conpaignon.
- Va ta voie , va , fol bricon : tu ies Renart ? - Voire par foi ! - En mentiroies tu ta foi ? - Oïl , certes , ce dit Renart.
- Va ta voie , tu ies musart : Renart ne s'osast pas veoir devant moi por nul estevoir , que il m'avoit hui renponé et mout corocié et gabé.
- Ja n'i ot se parole non.
- Si ot , il fist grant traïson , qant ileuc me laissa par moi ou iere alez en bone foi o lui esbatre en conpaignie; et il ne fist pas cortoisie.
« Mais or me di , se Diex te gart se tu veïs anuit Renart.
- Naie , certes , jor de ma vie , je ne vos en mentise mie , ce li a Renart respondu : mais , Tibert , vos ai ge veü.
- Avez oï , por le cuer bé , con or m'a ce vilain gabé.
- Gabé de coi ? Encor i pert.
N'este vos mie encor Tibert ? - Oïl voir.
- Et je Renart sui , a ces ansaingnes que je hui vos trovai en la roche en haut ou vos vos rotisiez au chaut.
» Tibert respont : « Tu as voir dit , mes or me di , se Diex t'aïst : se je te menoie avec moi , seras me tu de bone foi ? - Oïl certes , ce dit Renart.
Mais or me dites par quel part vos avez cel hernois conquis.
- Ja me cuidoient avoir pris li garçon Guillaume Bacon , qant uns prestres a esperon i vint sor un cheval errant; la desçandi tot maintenant et coilli ne sai quanz batons; lors m'asailli conme dragons , et je vi si pres le cheval delez l'abre tout a estal , conmençai moi a devaler; et il me pristrent a hüer lor chiens , qu'il me voloient prandre , et je n'oi cure de desçandre , ainz sailli dedanz les arçons; et il con uns esmerillons s'an ala tout demaintenant.
Qant je m'aloie regardant , vi le prestre dolant et las qui me suivoit plus que le pas; touz les ous li orent quassez por ce que je fui eschapez.
Aprés moi vint et m'aresna et son polain me demanda; et je si le questionai , de gramaire li demandai , de sofime et de questïon : ne me sot respondre un bouton.
Qant je l'oi fait dou tot conclus , je m'en parti , il n'i ot plus; mais jel rovai aler aprandre et a autre mestier antandre.
- Sire Tibert , ce dist Renart , s'or i estoient li sait art en cest livres que vos avez , bien nos avroit Diex regardez : escole porïons tenir et riches homes devenir.
- Par foi , dit Tibert , ge ne sai , que ainz es livres n'esgardoi.
- Non ? dant Tibert , or i gardon; desçandez et si destrouson.
- Non ferons , qar il est trop tart; mais alons tost , ce dist , Renart , bone aleüre a Blaaignié.
- Conment ? i irai ge a pié ? - Bien ! si verrez encontre moi au recevoir le palefroi , et as genz irez demander s'il i a ame a anterrer , ne nul anfant a bautisier , que tost le portent au moustier , et je i serai or androit.
» Renart dit que il ne porroit , qu'il a trop les piez despeciez , trop est lassez et traveilliez; ne manga hui , ne pot ester , se nou laisoit un pou monter.
« Montez , dit Tibert , vitement.
» A tant va Renart , si se prant , si est montez derriere lui : il li dira par tans anui.
Or sont li baron a cheval , si chevaucherent contre val , et s'an fuient grant aleüre trestot le val d'une costure , Tibert devant , Renart derriere; si se porpanse en quel maniere il le porra mestre a raison.
« Tibert , par ta confessïon , de ce cheval et que feras ? donras le tu ou le vandras ? - Je le vandrai , Tibert a dit.
- Et por conbien , Renart a dist , le doras tu ? va , di le moi.
- Je le te dirai ja ? por coi ? vodroies le tu acheter ? - Oïl , sel volïez doner a raison et a droit esgart.
Por conbien avrai ge ta part , fai soi Renart , or di raison.
- A il dont nul part , se moi non ? ce dit Tibert , jel gahaignai.
- Et je por coi n'i partirai ? » Et dist Tibert : « Sire Renart , par foi , tu n'i avras ja part , fait soi Tibert , male ne bone , s'autre raison ne le te done.
» Et dist Renart : « Por le cuer bé , ne sui ge autresi monté con vos iestes , sire Tibert ? trop est vostre barat apert , qui me volez par tricherie giter de votre conpaignie; et ou livre et ou cheval partira ge tot par igal et mot a mot et foil a foil.
- Male goute te criet ainz l'oil ! Deauble Renart; ies tu ivres ? Que feraies tu de mes livres ? Ja n'i sez tu ne c'une chivre.
- Ainz te poïssent tenir fievre , com rien n'i sai , ce dit Renarz; g'i sai plus que toi .IIII. parz.
- Sez tu riens de dïaletique ? - Oïl , tote quiqueliquique.
- Respondras moi , se je t'opous ? - Oïl , par derriere mon dos.
- Or antant dont mon argument : Je di pain d'orge et de froment , ge di pain de froment et d'orge.
- Male avanture avra ta gorge que pain d'orge soit de fromant.
- Tu l'as entandu malement , dist Tibert , ice ne i a mie; tu sez tro pou d'estrenomie.
Se l'argumant te puis prover , lairas m'en mon polain mener ? - Oïl , et se te puis faillir , lairas me tu donques partir ? - Oïl voir , lors i partiras.
- Or orrai dont que tu diras.
- Je dirai dont por estre quite , que cil n'abat pas qui ne luite : or entent dont a la provance , si aparaille ta faillance.
Je pos ici que de fromant fait on .I. sol pain voirement , n'i a orge ne autre blé.
- Ce point m'avois tu ore anblé , ce dit Renart , or di avant.
- Biaus amis , encor te di tant que l'en fait d'orge d'autre pain trestout pur et sanz autre grain.
Sont ce .II. poinz ! que t'est avis ? - Nanil certes , tu as mespris : il ne puet estre que .I. pain.
- Dont n'est il c'un fil a putain , fait Tibert , en trestot le monde.
- Tu menz.
- Mais tu , Dex le confonde ! Dont ne sera que une mains , se de .X. blez n'i a .X. pains; faire de chascun .I. par soi sont ce .X. en la toue foi ? Or garde con tu sez les arz.
- Va ta voie , ce dit Renarz.
Dont n'est blez blez , et pains est pains ? - Oïl , et vos fil a putains , fait Tibert , par ceste raison n'i a nule desfanssïon; et antr'aus a il desfïance ? - Avoi , avez vos mangié tance ? fait Renart; si volez tancier et mellee a moi conmancier.
- Non faiz , mais vos n'estes pas sage , et itel gré a qui chien nage.
Qant je vos ai an bone foi monté desus mon palefroi , a chalangier le conmançates tot lors droit que vos i montates; vos ne feïtes pas savoir , si ne conquiert l'on pas avoir , sire Renart , a son glangler.
- Bien le poez laissier ester , ce dit Renart : je me jooie.
» Si dist an bas : « S'an ceste voie ne vos faz annui et pesance , dont ne sai ge de nigromance; se , ainçois que nos departons , n'est ramandez voz peliçons , ja Diex ne me laist jor puis vivre.
» A tant chevauchent a delivre et tant ont entr'aus desputé que sont en Blaegni entré.
Desouz la vile en mi uns prez , la ont les livres destrousez; lor cheval laissierent aler et l'erbe paitre et saouler , si s'en tornerent au mostier.
Pres estoit ja de l'anuitier , si s'en aloient ja les ganz; au mostier antrent maintenant , les lampes furent alumees et les ganz s'en furent alees.
Ce dist Renart : « Quar conmanciez , par Dieu trop estes atargiez : sanz vespres oïr s'anz vont tuit.
- Renart sire , ne vos anuit , i lor avesprera assez , et cez chandeles alumez.
» Ce dit Renart que lou servise doit on a tant dire an eglise et faire le mestier novel.
« Ouvrez dont l'uis de cest chancel nos i verrons encor bien cler.
Aus antaines covient aler , et vos reprenez cest sautier , si tornez a vostre mestier a ces versoiz et as set siaumes.
» Et Renart aquieut a ses paumes plus menuz ces fieuz a torner , que vos ne poïssiez conter.
Qant a lor mestier ont torné , si se sont ambedui levé.
Tibert vesti le sorpeliz , et si est a l'autel sailliz; son chapelet Tibert outa; en tel maniere commença : « Domine , labia mea.
.
.
» - Se Diex t'aïst , conme ci a ? Se t'aïst Diex , ce dist Renart , ce sont matines , foux musart , que tu nos viaus por vespres dire.
» Et Tibert conmença a rire , si li a dit : « Qu'il i a donc ? - Deus in adjutorium , fait Renart , ou conmancement doit on dire premierement , dant Tibert; ou vos estes ivres , ou riens ne savez en ces livres.
Aï ! que ne vos ont oïz Jehanz li viauz et dant Daviz ou li prestres de la Folie ! Cuidiez qu'il n'en rissisent mie , se i l'oïssent autresi , con gié et vos l'avons oï , en tel maniere conmancier ? - Foux , gel fis por toi essaier : je ne quidoie pas por voir que tu fuses de tel savoir , mais or t'ai ge bien esprové : se remenoir viaus en esté n'an ceste vile sejorner , mout te ferai jarbes doner.
- Ja es ce bien , ce dist Renart , mes chantez vepres qu'il est tart.
» Lor aplaingne Tibert son chief , si recomence derechief : « Deus in adjutorium » dist.
Et Renart les antenes list , puis ont chanté siaumes et vers mout hautement a .II. envers : les entienes mout noblement , le chapitiaus mout simplement dist dant Tibert , et dant Renart redist le verset a sa part; puis ont chantee toute a lingne , tout mot a mot et tout par linge , sire Renart le verset dist et dant Tibert le respont fist.
L'antiene dou Manificaz , cele dist dant Tibert li chaz , et Renart l'a bien entonné et mout piteusement chanté.
Aprés chantent , si con moi sanble , leur antienes andui ansanble.
Renart a dist aprés le vers et Tibert respont an travers.
Puis dist Tibert en sa raison mout bel Dominus vobiscon; Renart li respont hautement , l'orison fait apertement et Tibert le per omnia; devant l'autel s'agenoilla , et Renart respondi : amen.
Puis li a dist : « Levez vos en et si alez fermer ces huis je dirai benedicamus.
» Tant a si Renart envaï , qant benedicamus sailli , a ogre , a treble et a deschant , que il n'a home si vaillant el monde ne si mesaisié qui n'en eüst mout grant pitié , s'il oïst Renart , que de lui.
Tot le mont rapeü d'anui Renart de son riche chanter; .II. liues pouïssiez aler ainz que il eüst parfiné; et Tibert avoit l'uis fermé , qui mout estoit de chanter las; si dist le Deo gracias , aprés ont vigile chantee , et quant dou tot l'orent finee , si prist l'un l'autre a aresnier et Renart a parlé premier.
« Sire Tibert , ce dit Renart , or vodroie savoir quel part je avrai de tot le gaaing , s'an ceste vile o vos remaing , de la disme de ces porciaus , de ces poucins , de ces vëaus , de ces brebis , de ces oisons; dites conment les partirons.
Des oblacïons et des lais dites et devisez en pais conbien j'en avrai a ma part.
- Tu en avras trestot le quart , ce dist Tibert , s'on le me loe.
» Et Renart li a fait la moe : « Conment , fait il , par le cuer bé , ne ai ge autresi bien chanté anuit a vespres conme vous ? et autant sui religïous et nez et proudom de ma main; serai ge plus fil a putain que vous , que n'avrai de la disme autresi conme vos meïsme et de tote l'oblacïon ? - Renart , tu me tiens a bricon; par foi , Renart , je le t'afi , ne m'as encor gaires servi , et si viauz ja a moi partir.
- Par foi , non faz , einz voil oïr en qoi je me porroi fïer , se ci me siet a demorer.
- Et se tu ies de bone foi , je plevis loiaument ma foi , l'une moitié t'en partirai de ce que je gahaignerai de morz , de vis , et d'avantures , d'ofrandes et de sepoutures , et si me saies bon ami.
- Je l'otroi , dist Renart , ainsi; mais je ai certes mout grant fain.
- Se tu voloies mengier pain , vez en la .I. lez cel autel.
- Je ne mengai onques autel , fait Renart , a jor de ma vie mais de fromage i a il mie ? - Par foi ne sai » , Tibert a dist.
A tant garda a mont , si vit une touaille envelopee en une fenestre boutee , .II. en i ot entorteilliez , .I. trestout fres entremoillié.
Tibert le trait de la touaille : « Ahi , fait il , ce n'est pas faille , que chascuns avra ja le suen.
- Par foi , fait Renart , ce est buen mais donez moi ore cest mol.
- Conment ? volez devenir fol , ce dist Tibert , sire Renart , cest dur avrez a vostre part , car il est bons por cuer tenir , et qui le voroit departir assez durret plus que cestui.
- Je nel voil pas mestre en estui , fait Renart; celui me donez.
- Ja por mon chief n'en gouterez ce dist Tibert , grant ne petit.
- Por le cuer bieu , Renart a dist , dont este vos vers moi trichierre.
- Va ta voie , va , fol lechierre , demain au soir avrez cest moul.
- Vos m'avez entercié por foul , fait Renart , par la moie foi , et si mentez la vostre foi , si vos en apel a Roen ou devant Huon le doian au couvent a la confrarie.
» Que que Renart Tibert envie , si a tant Tibert esploitié qu'il a son fromache mangié; s'en a Renart eü grant duel.
Il en eüst eü son veil , mais ne pot ore estre autrement; entre ses danz dist belement : « Se hui ne sui de toi vengiez , mout en sera mes cuers iriez.
» Lor a son fromage entamé , que il estoit mout afamé , si en menga tant con li plot , et qant assez mengié en ot l'autre lïa en son giron , que il portera en meson; mes , entre tens que il menja , toutes voies se porpensa conment Tibert conchïeroit qui si mal parti li avoit.
Lors a Tibert a reson mis : « Sire , se j'ai vers vos mespris de ce que je vos laidangai , onques mes de tel ne gostai : mout a esté bons li fromaches , et vos partites conme sages qant vos me donates cestu.
Mais i me torne a annui.
Anuit nos somes oublié , que nos n'avons mie soné as vespres ne a la vegile.
- Vos me dites voir , par saint Gile.
» Ce dist Renart : « Quar i alons as cordes et si i traions.
» A tant sont as cordes venuz.
Renart qui plus vezïez fu , dist que i soneroit avant : as cordes s'aairt maintenant , mes ne pot de terre soner : sor un banc le covint monter; des cordes fait un laz corsor , a son col le mist tout entor et ses .II. piez avec devant.
Tibert le va mout regardant , et il prant les cordes as danz , tant sone qu'esvoille les genz : qui dormoient sont esveillié.
Mais le laz ot si adrecié que il ne pooit corre aval , que trop savoit Renart de mal , que as danz les cordes ostoit.
Tibert de ce ne se gardoit , ainz quidoit que o les .II. piez sonast avoc qu'avoit lïez; et qant il ot assez soné si s'est mout bien dou laz osté; et dist Tibert : « Voir , or est droiz que je sone la moie foiz.
» Ce dist Renart : « Par saint Richier , je voil , et qu'en boive .I. setier sor celui qui pis sonera; dehaiz ait qui le veera.
» Ce dist Tibert : « Ainz soit ensi.
» Adonc en est en piez sailliz , si est desor le banc montez , et as laz a ses piez boutez , et aprés i bouta son col; je cuit qu'il s'en tenra por fol.
Les cordes a prises as danz.
Adonc si le voient les genz qui vindrent au mostier garder que es ce qui tant puet soner.
A tant Renart Tibert aresne : « Buer montates , fait il , ou chesne ou li provoires vos trova qui en cest lieu vos envoia; or me dites ne vos plaist il ? » Si con Tibert vost dire « oïl » , et con il la bouche ouvri , li laz par le col le saisi et avec furent li dui piez a qoi auques est engingniez , que maintenant fust estranglez se il les piez eüst ostez , car o les piez le laz eslaise.
Et dist Renart : « Iestes a aise ? Ne savez mie bien soner.
Estez , jel vos irai mostrer.
» Tibert quide qu'il die voir , mais Renart , qui ainz ne dist voir , qantz dou laz le dut delivrer , si li ala le banc oster que il avoit desoz ses piez.
Or est Tibert plus enlaciez , c'or ne s'a il sor coi ester et toz jorz fait les sainz soner; et qant il cuide eschaper , Renart le comence a gaber.
Envers lui conmence a passer : « Ha , ha , fait il , or est assez , sire Tibert , ce est anui.
Conment ? ne finerez vos hui ? » Et Tibert conmença a grondre.
« Comment ? ne me daigniez respondre , ce dit Renart : orgueil , orgueil ! Male avanture aient ti oil , se je ne vos faz sorde oroille.
Vos me faites or la dorvoille , que , qant je vos vois aresnant , ne me daigniez dire noiant , que ne daingniez a moi parler.
Comment ? Volez vos dont monter lassus a mont a Dame Dieu ? Avoit , Tibert , n'est mie jeu : l'en ne monte pas si as nues; dont vos sont ces folors venues ? Quidiez vos ja estre si sainz que vos ailliez avec les sainz , et moi volez seul guerpir ci ? Poi avez encor Dieu servi por ja aler lasus en gloire.
Vos ne feïtes pas mimoire er soir a vespres de la feste.
Bien vos doit or doloir la teste , qui touz jorz contre mont gardez et a moi ne volez parler.
Por quoi m'avez si enhaï ? Ja n'ai ge mie Dieu traï , que ne daingniez parler a moi.
Vos me mantez la vostre foi , or la m'avez .II. foiz mantie : une eure et autre a la partie que vos partites le fromache.
Vos ne feïtes pas que sage , si vos di bien par saint Senson que je vos en tieng a bricon; ne me sanblez or pas si mestre con vos vodrïez encor estre , qant vos me trovates ou val , que chevauchïez le cheval qui portoit les livres trousez que avïez au prestre anblez , et son polain par traïson.
Or en pandez conme larron et si avez ore chapel.
Et qu'iert il ore de l'apel que je avoie vers vos fait ? Conment iert il d'aler au plet ? Vos n'i poez or mie aler : si le faites contremander a la confrarie as nonains .III. semaines ou .I. mois mains.
Or me dites que ferez vos ? Par Dieu , trop estes orgeillos por estre mestre a povre gent : vos les manrïez malement , se desor aus aviez baillie.
Ne place Dieu , le fiuz Marie , que en vos aient lor entente , que trop avroient male rante; ne vodrïez a aus parler , ne lor droit sovent escouter.
Je irai or cest uis ovrir : je oi la fors la gent venir qui volent entrer ou mostier.
Or deüssiez vostre sautier tenir ouverz sus voz genouz et vos vos iestes en .III. nous lïez au cordes par la goule; ci seüte vos poi de boule.
Que diront ore li proudome ? Or ne chantez vos pas de Rome , si con vos faïssiez essoir.
Vos devrïez si bien savoir les .VII. arz que dissïez ier.
Or ne vos savez deslïer : folie vos fait tant soner.
Or deüsiez laissier ester le debateïz de cez cloches.
Miauz vos venist peschier as loches qu'entremestre de tel mestier dont vos ne vos savez aidier.
Ne vos deüsiez entremestre , mais en pris vos volïez mestre de tenir la marreglerie; vos feïstes or grant folie : ge vos di bien tout a estrous , par foi trop estes orgeillous.
Je cuidoie par saint Simon k'a la purificacïon venist ma fame a vos demain , mais ne porroit a vostre main ataindre ofrandre ne baillier , ne vostre bele main baissier , que trop iestes en haut levez; si vos tenroit a fol desvez , si en avroit a grant paor.
Mais or me changiez par amor , .II. maailles por .I. denier , car aillors les voil anvoier.
Que dites vos ? les avrai mie ? Vez , por le cors sainte Marie , s'il daingne pas parler ancor ? Malement ferïez vos or a un povre home , qant a moi , a qui vos estes par vo foi , demener loial conpaignie ne devrïez encore mie.
Mais avant volez mot a mot , si con je croi , oïr trestot , espoir , de ce que je vo di.
Mais por Dieu , sire , je vos pri , n'an metez riens a vostre cuer , que je nel vodroie a nul fuer q'en eüsiez ire ne mal.
Par mi tot ce que ou cheval ne vousises que je partise , si volïez que j'empreïsse a porter Ermeline a messe : ne vos fu onques felenesse , volentiers li devez prester , et de vo chandoile alumer.
Avera ele , biauz douz sire ? Oïl ! Dame Dieu le vos mire; c'est bon gré Dieu et maugré vostre.
Elle dira sa paternostre que Diex vos doint honte en cest an; ainz que vaingne la saint Jehan , si avrez vos encor ennuit.
Sire , gardez ne vos anuit : je paroil volantier a vos , et vos iestes trop anuious , qui a moi ne volez parler.
Vodrez vos dont toujorz soner ? Je vos di que ce est folie , i sanble ce set estoutie.
» A tant lait Renart le gangler , car a l'uis vit aboeter un grant vilain fort et enrievre , hardi entriere con un lievre; au costé ot s'espee çainte , que tout estoit de nielle tainte , que ne pooist issir des ais , ne ja par lui n'en istra mes.
Et qant il vit Tibert le chat qui si fort les cloches debat , et Renart vit ester lez lui , tel paor a et tel anui que maintenent li pritrent fievre et il s'en fuit tost conme lievre.
Et Renart est avant alez , si li a dit : « Estez , estez ! » Lor dut estre dou sans issuz , ainz ne fina , si fu venuz laissus a mont en mi la vile.
Et Renart , qui mout sot de guile , s'en est retornez au mostier , si arache .I. foil dou sautier , puis l'a dedanz son saing bouté , et Tibert a araisonné : « Sire Tibert , Renart a dit , je vos di bien , se Diex m'aïst , je ne remanrai ja a vos que trop estes religious : trop povez par Dieu travaillier , je ne porroie si voillier.
Je m'en irai , ci remenrez et vostre ofrande recevez , tele con iert ou mole ou dure; par ma foi , sire , je n'ai cure ne de la moitié ne dou qart.
» A tant si s'en depart Renart , si se va droit a une haie.
Et Tibert durement s'esmaie , qui de soner est si ataint a bien poi que il n'est estaint , ne se pooit mais preu aidier.
Et li vilains , qui dou mostier estoit avant Renart tornez , si avoit tantost encontrez bien plus de .XX. vilains plains d'ire , qui tuit li conmencent a dire : « Fuste vos hui a cest mostier ? - Oïl , fait il; .I. aversier i ai veü , ce vos afi; n'alez pas en avant de ci , car as cordes pant .I. dïauble; ne cuidiez pas que ce soit fable; et uns autres estoit lez lui.
Sachiez qu'i m'ont fait grant annui , qar quant je voil leanz antrer il me pritrent a escrïer , et je m'en fouï conme uns lievres; si m'en sont ja prisses les fievres et autre mal encor assez , si ai esté espoantez; encore ore me suivoit il.
- Venez arriere » , font se il.
A tant retorne li vilains , qui des fievres estoit ja plains , si va avés aus au mostier , si lor a dist : « Par saint Richier , se m'en creez , n'i enterroiz que li daiaubles est tout droit et par le col et par les piez , et as cordes est atachiez.
- C'est neanz , li uns respondi; avant , fait il , barons hardi.
» A tant sont ou moutier venu.
Li vilains , qui fu esperdu , s'en va toujorz traiant arriere , que cuarz est de grant maniere.
Li autre sont alez avant; dant Tibert troverent pendant as cordes , si l'ont conjuré que il lor dïe verité , se il est bone chose ou non.
Il ne respont ne o ne non , et il l'en ont encor parlé et autre foiz l'ont conguré.
Il ne respont ne tant ne qant.
« Tierce foiz , dïent li auqant , le covient encor conjurer , et se a nous ne viaut parler , si l'asaillons hardïement.
» Lors recorurent errantment; un bacheler preuz et hardiz plain pié est devent aus sailliz , si li a dit : « Tu qui la panz , je te conjur de toutes genz et de l'apostoile de Ronme , que je ne sai or plus haut home mais que sol nostre sire Dex , ge te conjur , se tu es tex que tu doies parler as genz , a moi parole vistement; de ta foi et de ta creence te conjur , et dou roi de France et de trestoute la mainie qu'il maine o lui en conpaignie , et de par le roi d'Engleterre , de bois , de pré , de toute terre , et de trestote creature , de tes iauz et de ta faiture , que me dïe s'ies de par Dé.
Ou , par celi qui me fist né , ja te verras tout detranchier.
Ne voiz tu ci le brant d'acier ? - Noienz est , cil ont respondu.
Avant , font il , barons cremu : asaillons lou destre et senestre.
» A tant es la meschine au prestre , si li passe conme desvee : « Avez vos , fait ele , trovee ceste eglise par pute estraine ? Ja est el mon saignor demaine; conparrez lou , se Diex me saut , se la quenoille ne me faut.
» Ele li passe o sa quenoille et durement li dous li roille; Tibert en chauciere et tressaut , et por neant : riens ne li vaut , que il ne lor puet eschaper.
Lor saut li cointes bacheler , celui qui s'espee avoit traite , fiere envaïe li a faite; et cil qui tant l'ot conjuré est maintenant vers lui alé , entor son braz tortoille a masse son mantel , et puis si li passe; saigniez s'est et si va avant , un cop li rue en reculant que la maille de la pelice li fraint et fause et deslice; si l'a feru de grant aïr a terre a fait .I. pan venir , mais ne l'a en char adesé; un poi li est le brant coulé , en tornant descent contre val , ne li a fait gaires de mal.
« Voiz com ore tranche m'espee; s'ele ne fust un poi tornée , ja en eüsse pris vangance.
» Lor saut uns vilains o sa lance , si li refait une anvaïe; a .II. mains l'a forment brandie , par mi le cors le vost ferir; mais Tibert li sot bien ganchir et li vilains outre passa : a une pierre s'acoupa , si chiet que la lance est brisie et une coste a peçoiee; et li bachelers ot l'espee , qui ot sa force recovree et tout repris son hardement , li est passez isnelement.
Li bachelers ot non Guillaume , ferir le cuida sor le hiaume , mais a cestui cop a failli , que Tibert li avoit ganchi , ne l'a mie a cel cop ataint , s'espee entre les poinz li fraint , einsi trespasse le tronçon , si l'a feru ou chaaingnon que li laz ou il fu laciez a a cest cop esté tranchiez.
Et Tibert chiet , qui ert mout las; fuiant s'en va plus que le pas.
Et li vilains fu esbahiz; par mi l'uis en estoit sailliz , car de lui ocirre iert engrés; si lor escrie : « O ! tost aprés.
» Il l'enchaucierent durement; et il nes doute de neient , car la nuit , qui estoit oscure , lor fist deperdre l'avanture qui li estoit a avenir , que il ne devoit pas morir.
Li vilain s'en tornent a tant et Tibert les va maudisant; les vilains et la pute au prestre a maudit et trestout lor estre , et puis Renart et s'atraïne.
Que que Tibert si s'achemine , li est venuz Renart devant en sa voie : « Par saint Climent , ahi , fait il , bons ordenez , de vostre ofrande nos donez , por amor Dieu , biaux tres douz sire , que Diex le pere le vos mire; et si me contez de vostre estre , que de vostre ordre vorré estre , car mout vos siet or cele estole qui tout vostre biau col acole : mais por Dieu , sire , qui l'i mist de grant folie s'entremist , que ce resanble chaiaignon a coi l'en ait pandu larron.
- Renart , ce dit Tiberz li chaz , male avanture ait tes baraz et trestoute la teue foi.
» - Dites vos , dist Renart , a moi ? - Oïl voir , Tibert respondi.
- De coi vos ai ge mal parti , sire Tibert ? Renart a dit.
Trestout aiez sanz contredist; vostre ofrande toute l'aiez.
Iestes vos ore bien paiez ? Anuit avez parti et pris , mes de tant avïez mespris que cil n'en avoit point eü qui a l'evangile o vous fu , Renart , vostre bon conpaignon.
Mais tenez vos , si oiez mon que dedanz cest brief ici a , que orandroit le m'envoia mesire Huon le doien; si vos mande que a Ruen saiez lundi avant mangier , tot prest a eure de plaidier encontre le prestre de Brueill , qui a escrit dedanz cest fueil; et , se vos bien ne m'en creez , venez avant et si veez.
Et plus i a encore ou brif que ne vos ai dit , par mon chief : le mostier a mis en defoiz : vos ne chanterez mes des mois , ne mes aan , de ci que la que avrez de fide lesa respondu devant l'arcevesque , ou a la cort devant l'evesque : mon saignor Gautier de Coutences avïons mises noz santances li prestres et je sanz mantir; ansanble volïons tenir , fait soi Renart , se vos volez.
» Lors par fu Tibert adolez , tristes fu et dolanz et maz , et por les cous et por les gaz , si s'en va droit en sa maison.
Si departent li conpaignon , ce dist l'estoire qui afine.
Renart s'en va a Ermeline , si encontra un gras oison qu'il portera en sa maison por sa fame doner mangier , qui mout en avra bon mestier.
Si li a trestout raconté comment Tibert l'avoit mené , comment le prist a achoison.
Ce vos dist Richart de Lison qui tranlatee a ceste fable por doner a un connestable.
Il est normenz : s'il a mespris , il n'en doit ja estre repris se il i a de son langage , car fox neïs ne n'iert ja sage , n'il ne viaut guerpir sa nature , que Diex nostre sire n'a cure : toujorz siez la pome ou pomier.
Ne vos en voil avant traitier .