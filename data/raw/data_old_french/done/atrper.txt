Ma dame me conmande et prie Que une aventure li die Qu'il avint au Bon Chevalier , Et je nel puis mie laiscier Quant ele le m'a conmandé , Des qu'il li plaist et vient a gré .
Or oiiés com il li avint : A une Pentecouste tint Li rois Artus feste moult grant , Ne remest chevalier errant De la mer des qu'en Cornuaille , Ne damoisele qui rien vaille Qui a cele cort ne venist ; Et li rois grant honor lor fist , Car moult lor dona rices dons .
Quant venu furent les barons Et asanlé le samedi , Après le none avint , issi Que li rois s'aloit deduisant , Qu'il ont veü venir errant Toute seule une damoisele Qui moult ert acesmee et bele .
Moult estoit de grant aparel : D'un moult rice samit vermel Fu sa robe fresce et novele ; De son lorain et de sa sele , Et de son autre acesmement , Diviser or plus longement Ne me veul je mie entremetre ; Car grant paine i convenroit metre Au dire , tant est acesmee .
Ensi est en la sale entree Que onques son frain ne retint Desi que devant le roi vint .
« Rois , fait soi , cil sire vous saut , Cil qui gouverne bas et haut Le ciel et la mer et la terre .
De mon païs vous vienc requerre Que vous me creantés un don : Ja ne vous querrai mesproison Ne outrage ne vilonnie .
» Li rois bonement li otrie Que volentiers le don ara : « Dites , fait il , que ce sera , Et vous l'averés sans mentir , Por tant que jel puisce aramir .
- Sire , fait el , vostre merci .
Or oiiés donc que je vous pri : Je veul demain boutelliere estre De vostre coupe la plus mestre Et servir a vostre mengier .
Et si veul que un chevalier De çaiens , tout le plus prisiés , Cil qui le mix est enteciés , Me gart et desfende et honort Tant conme j'ere a vostre cort , Que jou n'i aie vilonnie ; Car jou n'i oseroie mie Demorer sans moult bone garde .
» Li rois moult bonement l'esgarde : « Bele , fait li rois , le servise Ferés a la vostre devise ; Mais je ne sai mie jugier Trestout le mellor chevalier De çaiens ne de ma maisnie .
Tant estes prox et ensegnie , Espoir dit l'avés por aucun ; Et s'i vous plaist , només ent un , Li quex vous volés que ce soit .
Je li quemant des orendroit Que il bien vous gart et desfende Et que a vous servir entende Tant com çaiens estre vaurois .
- Sire , fait ele , n'est pas drois Que j'en doinse a un tout le pris , Ains en ai sor vous le fais mis , Qui le don m'en avés doné .
Je cremiroie avoir mal gré , Se par moi seule l'eslisoie .
- Ja Dix , fait li rois , ne me voie , Quant j'en sai le mellor eslire ; Mais je vous veul proiier et dire Que vous m'otroiiés une riens , Se vous veés que ce soit biens : Sans ellire , vous veul baillier En la garde a un chevalier Bel et prox et cortois et sage ; Et s'il ne fust de mon lignage , J'en deïsce une grant parole .
» La pucele qui n'ert pas fole Li dist : « Sire , només le moi , S'il vous plaist , ains que je l'otroi .
- Bele , fait li rois , c'est Gavain En cui garde serés demain , Et tant com onques vous plaira .
- Sire , fait el , quant je vinc ça , Me fu forment Gavain loé , Et g'i remain par vostre gré , Car ne vous demant se lui non .
» Ensi li est greé le don Com la cose vous ai contee .
Et Gavains l'a tantost menee A moult grant joie a son ostel ; Et saciés que il li fist tel C'on n'i seüst rien que reprendre ; Car moult durement fist entendre A li servir une pucele Et sa seror qui moult ert bele , Qui li porterent conpaignie .
Moult menerent joieuse vie Cele nuit dusqu'a l'endemain .
A grant joie leva Gavain Et les puceles toutes trois .
Puis ala o itel harnois Au moustier oïr le servise , Car li rois ert ja a l'eglise , Et la roïne et ses puceles , Quant Gavains o les damoiseles I est de son ostel alés .
Quant li services fu finés , Si s'en revindrent tout ensanble .
A la pucele , ce me sanble , Si com el li fu creantee Fu la maistre coupe livree , Car les tables erent ja misses .
A tant conmença li servises , Moult grans et moult biax et moult rices , Car li rois Artus n'ert pas nices , Que voloit qu'il fust moult pleniers .
Mais ne m'est ore nus mestiers De dire qu'il fist ne coument , Fors tant conme ci en apent .
De la coupe sert la mescine .
Les le roi seoit la roïne , Et li rois de Wales aprés ; Gavains et Tors , li fix Arés , Et Erec sist de l'autre part , Et Carados Briesbras li quart ; Aprés sont tout li autre assis .
Maint chevalier i ot de pris Et mainte cointe damoisele ; Maint hanap et mainte escüele Ot devant ax d'or et d'argent .
N'orent pas mengié longement , Car il n'orent c'un mes eü , Quant un chevalier ont veü Venir par mi le porte errant , Et saciés , s'il ne fust si grant , Sous ciel n'eüst plus bel de lui , Mais trop estoit grans a anui ; Moult par ert bel et bien armés .
Ensi est en la sale entrés , Fors sa lance que il laisça , Que dehors la sale apoia .
Tant fu orgellox le vassal Qu'ainques ne retint son ceval Tant que il vint devant le roi , Et se vint par itel desroi Que son frain hurta a le table ; Onques uscier ne connestable Nel contredist de nule cose .
Quant esgardés les ot grant pose Sauf çou que mot ne lor sona , Vers la pucele se torna , Si l'a par les espaules prise , Puis si l'a devant lui asise Desor le col de son destrier .
« Rois , fait il , celer ne te quier , Ceste damoisele est m'amie , Si l'ai en mainte cort sivie Puis que l'oi enprise a amer .
Onques mais ne la peuc trover En cort u jou l'osasce prendre ; Mais je senc la toie a si tendre Et de bons chevaliers si vuie ( Je di por ce qu'i lor anuie , Et que de li la saisine ai ) Que ja par ex ne la perdrai , Ains l'en porterai sans dangier : Ja par le cors d'un chevalier De cex qui çaiens sont assis N'en ert vers moi son escu pris .
Sire rois , fait il , je m en vois Le haute voie vers ce bois , Qui me menra en mon païs .
Savés por quoi je vous devis Par u je m'en doi repairier ? S'il avoit çaiens chevalier Qui par savoir u par folie Rien nule que je ci vous die Vuelle desdire par bataille , Ne die pas que jou m'en aille Par une autre voie fuiant .
Voiant tox ensanle me vant Que par icele m'en irai , Ne ja del petit pas n'istrai Desi la qu'i m'avesperra .
Je weul que cil qui me suirra M'ait a aise , s'il ne se faint , Ains que je viegne au bos , ataint .
» A cest mot a sa voie enprise ; Por sa lance vient , si l'a prise , Car il nel vaut mie laiscier ; Le petit pas de son destrier En est isçus hors de la porte ; Ensi faitierement en porte La damoisele en son païs .
Gavains fu dolans et pensis , Qui les le roi sist au mengier : Ne se set pas bien consellier Li quex li ert plus honerable U salir par desor la table Por parsuïr le chevalier , U a seoir tant au mengier Que le service soit finé .
Longement a ensi pensé , C'onques ne but ne ne menga ; Au deerain se porpensa Que le soufrir li ert plus bel : Tant sent son ceval a isnel Que tost l'ara aconseü .
Et Qex , qui tout çou a veü , A ses conpaignons apelés : « Segnor , fait il , or entendés A servir ceste cort a droit ; Car il m'estuet sivre orendroit Cel chevalier qui tel sorfait A , voiant tox ces barons , fait , Qui par orguel et par derroi A saisie devant le roi La damoisele a son mengier ; Onques n'i ot nul chevalier Qui desdeïst de nule rien .
Une cose saciés vous bien : Onques mais a roi ce n'avint , Des puis que primes feste tint , Nule si grant desconvenue Quant ce failli ne se remue En qui garde li rois le mist .
Cent dehais ait qui primes dist Qu'en lui eüst bon chevalier .
» A tant se vait aparellier A son ostel moult ricement .
Quant armés fu delivrement , Sor le bon ceval est montés , Puis est u grant cemin entrés Par u li chevaliers s'en va .
Devant lui a terre esgarda , Si en a coisi les esclos ; A tant se met es grans galos Por ataindre le erranment .
N'ot pas cevaucié longement Quant un tertre le vit monter .
Il conmença a escrier : « Estés , estés , sire vassal .
La damoisele et le ceval En menrai jou ensanle o moi , Et vostre cors rendrai le roi A faire del tout sa justise .
Mar i fu la pucele prise Devant lui si estoutement : Se mort u pris ne vous en rent , Je ne me pris une prounele .
» Cil descendi la damoisele , Si guenci ariere son frain , Puis si a dit : « Est ce Gavain Qui ci me suit si derreés ? - Nenil , fait il , ançois sui Kés , Li senescax le roi Artur .
- Ore , fait cil , a mal eür , Que vous ne demandoie mie : De la vostre chevalerie N'est pas grans le los en ma terre .
» Lors va li uns l'autre requerre , K'onques n'i ot autre tençon .
Kex le feri tout a bandon Desox la boucle de l'escu , Qu'estroué li a et fendu , Mais li haubers le garanti , Onques maille n'en desmenti ; Kex l'enpaint bien , sa lance frousce .
Cil feri lui par tel angousce Que l'abat , lui et son ceval .
Kex caï el pendant d'un val , Qui moult fu quaisciés et bleciés ; Ses destres bras li fu brisiés Par entre l'espaule et le coute .
Li cevax saut sus , si s'aroute Tout le cemin par u il vint .
Et cil a Keu nul plait ne tint , Ains le laisça iluec gisant ; A la pucele vint errant , Si la remonte devant lui .
« Bele , fait il , si com je cui , Dans Kex ne vous en maine pas .
» Lors s'en vait vers le bos le pas , Demenant grant joie a s'amie .
Au roi et a sa conpaignie Me convient des or reperier , Qui encor seoit au mengier De l'aventure moult pensis .
Voiant tox a un coutel pris , Si l'a ficié par mi un pain ; Puis i apoia si sa main Que le coutel froisça en dox .
Des chevaliers ne fu uns sox Qui ost enquere et demander Seul l'occoison de son penser , Et li rois s'est aperceü , Et set de voir qu'il ont veü Coment li coutiax fu froisciés .
« Segnor , fait il , moult sui iriés De ceste mesestance d'ui ; Sin ai encor grengnor anui Por la mesproison de Gavain , Je cuidoie estre bien certain Que n'eüsce ja enconbrier Par le cors d'un seul chevalier Dont Gavains ne me desfendist ; Et s'a un autre avenist Qui la pucele en garde eüst , Par mauvaistié que en lui fust , Que il ne l'osast pas desfendre , Si deüst bien Gavains enprendre A desfendre la por m'onor .
Moult me poise qu'a si bon jor M'en est tel anui avenu .
» Dont li dist Iders li fix Nu : « Sire , fait il , ne vous cremés ; Li senescax i est alés , Qui bien vengera ceste honte .
» Et li rois dist : « ce est nul conte ; Or croist et double mon anui .
Tant a grant prouece en celui , Et tant est fors et sorquidiés , Que ja par Keu n'ert damagiés .
Moult i puet avoir vaselage ; Onques mais en tout mon eage Plus outragex de lui ne vi .
» Et Gavains dist : « sire , merci ! Vous avés dit vostre plaiscir ; Mais je ne veul pas tresailir Par en son le table au mengié ; J'en cremisce avoir reprovier Se je l'eüsce tresaillie .
Tant estes de grant segnorie , Et tant vous a Dix fait haut home Que , se l'enpereor de Rome Vous venoit çaiens manecier , Por quoi seïsciés au mengier , Ne mais que pis ne vous feïst , Que ja por cose qu'il deïst Ne s'en devroit nus desrengier ; Et quant vendroit aprés mengier , Si alast cil qui vous plairoit , A qui la cose en aferroit , Vengier vostre anui et le suen .
Je sent mon ceval a si buen Que je l'arai moult tost ataint .
Ne cuidiés pas que il en maint La damoisele sans calonge .
Ja puis Dix honor ne me donge Quant onques par el le laisçai .
Et se de riens mespris en ai , Je sui tox pres de l'adrecier .
» A tant est levés du mangier ; Si a ses armes demandees , Doi vallet li ont aportees ; Il s'est moult vistement armés , Puis est u bon ceval montés Q'onques estrier n'i a requis ; Et quant il a son escu pris , Et on li ot baillié sa lance , De l'errer se haste et avance .
Gavains erre vers la forest ; A grant mervelle li desplest Quant il nel voit ne lonc ne pres .
A tant es poignant a eslés Le destrier Keu le senescal ; Gavains connut bien le ceval , Sel saisi au destroit d'un mont .
Auques ot escorcié le front , Si que tox jors venoit sainnant ; L'arçon de la sele devant Ot tout quassé et esmiié , S'ot le frain rout et depecié , Si qu'il n'i ot fors la cevece .
« Dix , dist Gavains , si grant prouece Ot cil qui si vous abati .
» De çou fu auques amati , Qu'il crient qu'il ne soit mors u pris ; « A ! Dix , dist il , tant ai mespris , Tant il m'est wi mesavenu , Quant par moi a li rois perdu Le chevalier qu'il amoit tant .
Il m'ert tox jors mais mis devant En tox lius u j'ere trouvé , Si m'ert laidement reprové .
Je ne di pas que ce soit tors : Il est par ma defaute mors , Qui la pucele en garde avoie .
» Lors garde loins en mi la voie A ce grant duel que il demainne ; Voit Keu lever a quel que painne De la u cil l'avoit laiscié .
Il a le ceval eslaiscié , Si est venus poignant a lui .
« Sire , fait il , de vostre anui Sui moult dolans et abosmés , Car je dout que vous me retés Qu'il vous soit par moi avenu .
- Malvais , Kex li a respondu , Il m'est or avenus par vous .
Moult estes fiers et orgellox Dedans la canbre le roïne ; N'est mie povre ne frarine Cele a cui vous degniés parler .
Qui alec vous orroit vanter De hardement ne de prouece Ne diroit pas que par perece , Par mauvaistié ne par soufraite Qui soit en vous , fust au roi faite Par le cors d'un seul chevalier Tel vilenie a son mengier .
Moult vous ai wi veü restif .
- Sire , fait Gavains , pas n'estrif Que je n'en aie moult mespris ; Mais j'ai ci vostre ceval pris , Si i montés se il vous plest ; Et jou irai vers la forest Por parsivre le chevalier , Qu'il m'estuet en oire vengier Le grant anui que il m'a fait .
» Et Kex li dist : « Cent dehais ait Qui ja de vos mains le prendra , Ne qui ja tant vous prisera Qu'il vous doie nul gueredon .
» Gavains n'ot soing de sa tençon , Sel loia les lui a un saus ; Puis vait vers le forest les saus Et les grans galos enforciés .
Mesire Kex s'est esforciés Tant que il vint a son ceval , Puis l'acosta devers le val ; A quel que painne i est montés , Si est en son païs alés A tout sa grant malaventure .
Et Gavains suit grant aleüre Le chevalier qui oirre a plain Et qui ja ot passé le plain Et fu en la forest entrés .
Quant aprés lui fu aroutés , Soventre lui u bos entra ; Une grant piece issi erra , Qu'onques nel vit ne pres ne loing .
A tant oï a grant besoing De trois damoiseles le cri , Qui dissoient : « A ! Dix , merci ! Ices caitives que feront , Quant toute la joie du mont Est wi cest jor tornee en ire ? Bien peuent les puceles dire Que tout lor secors perdu ont .
» Por le grant duel que eles font A Gavains son cemin laiscié Et vint a eles eslaiscié .
El cief les trova d'une lande ; Doucement enquiert et demande , Quant il lor ot son salu fait , Por qu'eles sont en tel dehait , Ne por qu'eles font si grant duel .
« Lasse , fait li une , mien wel Fussiens nous toutes trois ocises .
C'est dolors que nous sommes vives , Quant nous avon tel perte faite Qui jamais ne sera retraite , Ne par bouce d'ome contee .
» A tant ciet a terre pasmee , Si est reconmenciés li dex .
Il a regardé deriere ex , Si vit gesir un damoisel , Moult grant et moult gent et moult bel , Qui moult estoit bien atornés , Mais il avoit les ex crevés Ileuques tout nouvelement , Qu'encor en ot le vis sanglent .
Moult par en fu gavains iriés : Tant ert biax et bien atiriés Que bien paroit de haute gent , Si quidoit bien a escient Que tout ce duel fust por lui fait .
« Bele , fait il , icest sorfait De cest vallet que je ci voi , Coment fu il fais ne por quoi ? Grant talent ai que je le sace .
» L'autre respont : « Ja Diu ne place Que je vive mais longement , Quant l'onor et l'afaitement , La largece et la segnorie Et le flor de chevalerie , Ai ci veü morir ensanble .
» A cest mot li cuers li trestranble , Si que toute descouloree Kai dalés l'autre pasmee .
Gavains mist le tierce a raison : « Bele , fait il , par gueredon Vous requier et pri par servise Qui soit fais a vostre devise Que me dites , se vous poés , Dont ce duel vient que vous avés .
» La damoisele a respondu : « Sire , por çou que j'ai veü Que vous avés si bel parlé , Vous ert de cief en cief conté Et la dolor et l'ocoison .
Sire , le duel que nous menon N'est pas si grant que ne devroit ; Car se trestout le mont savoit Le grant damage et le dolor Qui est avenu wi cest jor , Si en feroit il autretant .
Car li damages es si grant , Onques si grans ne fu veüs , Quant il sera par tout seüs .
Mendre est li dex que li damages , Car cil qui tant ert prox et sages Et qui du mont avoit le pris Est en ceste forest ocis Orendroit ici devant nous .
Bien poés savoir a estox Qui cil est de cui je vous di .
- Bele , fait il , quant je nel vi , Je n'en puis estre bien certains .
- Sire , fait ele , c'est Gavains , Li niés le rice roi Artu , Le bon chevalier esleü , Qui tant ert proisiés et amés .
Wi erroit trestous desarmés Par ceste forest en deduit , Sans conpaignie et sans conduit ; Il n'avoit arme o lui portee , Fors lance et escu et espee , Et si erroit sans conpaignie .
Troi chevalier qui Dix maudie , Qui de viés l'avoient haï , L'orent desque ci parsivi .
Quant il fu isçus de ce val , Li uns lait corre le ceval Et vint poignant desi a lui ; Enbuscié se furent li dui , Et li tiers a lui se mesla .
Tant longement l'estors dura Que Gavains en vint el desus ; Li doi nel peurent soufrir plus Que cil avoit el bos laiscié , Ains i vinrent tout eslaiscié Por aidier a lor conpaignon .
Gavain misent en tel randon Qu'il ne se peut desfendre d'ex , Qu'il erent trois et il ert sex ; Et s'estoit cascuns bien armés .
Cil vaslés qui vous la veés , Qui de grant hardement ert plain , I poinst por aidier a Gavain ; Son pooir fist de lui aidier , Mais de li peut avoir mestier , Car cil erent et grant et fort ; A ex valut peu sen esfort , Car il estoit tous desarmés .
Au vallet ont les ex crevés , Et Gavain ont tout detrencié .
Sire , le duel et la pitié Que nous avons , et la grant ire , Loiaument le vous poons dire , N'est pas por cestui seulement ; Ains avons le grant mautalent Del bon chevalier qui est mors .
» Lors conmenca uns dex si fors Que nus nel vous porroit retraire : « Lasse , font el , que porrons faire ? Ahi ! Mors , tant par es avere ! Nous n'avions fors cestui frere , Et si avons cestui perdu .
A ! Mors dolente , que fais tu , Quant orendroit ne nous ocis ? C'est ta costume de toudis Qu'a celui qui ta venue aime , Et a son besoig te reclainme , Ne veus secorre ne aidier .
Tu as mort le bon chevalier , Dont tox li mons sera en paine .
Ahi ! Mor , tant par es vilaine , Qi les bons prens tout a eslais , Et laisces vivre les mauvais : En toi n'a raison ne mesure .
De ces trois lasses n'as tu cure Qui lor vie ont en grant despit ? » Et messire Gavains a dit : « Beles , ne vous desconfortés ; Por trop grant nient vous cremés ; Car je vieg de la cort tot droit , Si i vi seoir orendroit Au mengier monseignor Gavain , Et saciés que jel vi tout sain A la cort quant je m'en parti .
» Et li vallés li respondi : « Biax sire , ains est mors a estrox .
- Amis , fait il , que savés vous ? Coment en estes vous certain ? - Je fui , fait il , vallés Gavain Antan a un tornoiement , Et si sai tout certainement Que c'est il qui est decaupés .
- Amis , dist il , car me moustrés : Je conisterai bien le cors .
- Sire , fait il , cil sont ja fors De la forest qui l'ont ocis .
Quant il en orent le cief pris , Trestox les membres li cauperent ; Laidement le desfigurerent , Qu'il n'i remest ne pié ne poing .
Il sont ja bien trois liues loing , O le cors qu'il en ont porté En lor païs a sauveté .
Il ne doutent wi mais nului .
» Se Gavains ot ire et anui Del vallet qui si ert destroit Et des puceles que il voit Por lui si grant dol demener , Il ne fait mie a demander .
Por le vallet est tox dervés , Car hom qui a les ex crevés Vit tox jors puis a grant anui ; Et set de voir que c'est por lui Que on li a cest mal tout fait ; Et del chevalier qui s'en vait , Qui en porte la damoisele , Par quoi ses dex li renouvele , Si qu'il ne set que il fera , La quele aventure il suirra , La premiere u la daraine .
Vis li est que la premeraine Doit il premierement furnir , Et si il s'en puet revenir Sans peril et sans enconbrier , Si doit a cesti reperier , Et vengier le s'il onques puet .
« Amis , fait il , errer m'estuet : A Diu soiiés vous conmandé ; Et saciés bien de verité Que , se g'i fusce ançois venu , Ains en fust percié mon escu Et mon hauberc rout et fausé Et jou par mi le cors navré Qu'on vous eüst fait cest anui .
Ne ja ne sarés qui je sui Devant la que je revenrai , Ne ja mais jor ne finerai , Puis que je serai reperiés , Ains ere mors u vous vengiés .
» Les puceles a Diu conmande ; Poignant s'en va par mi la lande , Tant qu'en sen droit cemin entra .
Une grant piece ensi erra , Tant que la forest ot passee ; De l'autre part de la valee Voit loing le chevalier errer .
Il conmença a avesprer , Et Gavains point tant son ceval Qu'i fu de l'autre part d'un val .
Lors vit devant lui un castel , Tout clos de piere et de quarrel , Dont li murs ot cent piés de haut : Li castiax ne redoute asaut , Tant estoit ricement fremé .
Il vit bien qu'il ert avespré , Tant qu'il ne porroit sans mescief De sa bataille traire a cief , Porpensa soi qu'il souferra , Et que demain se conbatra Au cevalier qu'il parsivoit ; Car a escient set et voit Qu'el castel se herbegera , Et il meïsmes i gerra Por atendre iluec sa bataille .
Ensi quide faire sans faille , Mais moult li avint autrement ; Car li chevaliers eranment Dedens le premier baile entra , Et li solax lors esconsa , Si furent les portes fermees .
Il a les rues trespasees Tant qu'il vint amont u castel .
Devant le tor en un prael Seoit li sire aveuc sa gent ; Il le salue belement .
Aprés li a l'ostel requis ; Et il li dist : « Biax dous amis , Vous l'arés , fait il , volontiers .
» Lors sailli sus uns chevaliers Qui descendi la damoisele ; Li sire ses vallés apele Por le chevalier desarmer ; Aprés li a fait aporter Un bliaut et un mantel gris .
Quant il l'ot delés lui assis , Si li enquier moult bonement Son estre et son contenement , Dont il vient ne quel part il va ; Et li chevaliers li conta , Qu'onques ne l'en degna mentir .
A Gavain m'estuet revertir Qui encor oirre par la plaigne ; Ne li caut mais que il ataigne A estre de jor herbegié .
Il a son ceval eslaiscié , Si vint poignant droit a le porte .
Por le vile qu'il voit si fort , A moult le castel regardé .
Il a le portier apelé Si durement qu'il l'entendi , Et li portiers li respondi : « Biax amis , por noient criés , Car li solax est esconsés ; N'i ara wi mais porte ouverte , Ne le matin por nule perte , Devant çou que sera grant jor .
Car li sire de ceste honor , Et li clerc et li chevalier , Serjant , borgois , et escuiier , Ont tout conmunement juré , Que ja por home qui soit né N'ert li guicés destorelliés , Puis que li solax ert couciés , Ains sera levés el demain .
- Amis , ce li a dit Gavain , Travelliés sui , si est moult tart ; Car me di donques de quel part Je porrai wi mais ostel querre .
- Sire , fait il , en ceste terre , De grans dis liues environ , N'a il ne borde ne maison .
Je ne vous sai consel douner : Toute nuit porriés errer Par mi bruieres et par bois .
- Amis , fait Gavains , je m'en vois : A Diu soiiés vous conmandé .
» N'ot pas le trait d'un arc alé , Quant il coisi une capele , Dalés le cemin haute et bele , Dont l'atre estoit enclos de mur .
Ileuc quida estre aseür Gavains et la nuit herbegier , Mais s'onques li fu nul mestier D'estre prox , or l'en ert gregnor ; Onques mais de si grant paour Jor de sa vie n'escapa .
Desi a la capele va , Si est en l'atre descendu ; Sa lance osta et son escu , Si l'apoia a la capele .
Del bon destrier osta la sele , Sel forbi bien et conrea ; De l'erbe paistre li laisça ; Puis est assis sor un tonbel .
A tant oï un damoisel Venir le trot sor son roncin , Devers le bos tot le cemin ; Il est du cimentire isçu , Si li demande : « Qui es tu Qui si tart trespasses par ci ? » Et li vallés jeta un cri , Puis dist : « Dame sainte Marie , Tenés moi en sens et en vie .
Gloriex Dix , tenés mon cors Que je n'isce de mon sens fors , Et que diables ne m'afot .
» Gavains de ce grant mervelle ot ; « Amis , fait il , ne vous cremés .
Li vrais Dix que vous reclamés Deffende moi et vous de mal .
» Cil guenci vers lui le ceval Quant il l'oï de Diu parler ; Tantost li ala demander Qui il ert et de quel païs .
Et il li dist : « Biax dox amis Je sui Gavains , li niés le roi .
Por quoi eüstes vous de moi Paour quan je vous aparla ? - Sire , fait il , jel vous dirai : Sire , fait il , ne savés vous Que c'est li Atres perellox U vous avés vostre ostel pris ? Cascune nuit , je vous plevis , ( Ne tenés pas mon dit a fable ) S'i vient herbegier le diable , U dex u trois , je ne sai quans .
Bien a passé plus de cent ans Qu'il n'i herbega chevalier , Ne nul home de nul mestier , K'on ne trovast au matin mort .
Arivés estes a mal port , S'autre ostel de cest ne querés .
Mais se vous croire me volés , Je vous herbegerai moult bien ; Car ce castel la sus fu mien , Si le dounai un chevalier , Et ma suer a tout a mollier .
Encor se dormoient trestuit Jewi quant j'alai en deduit Por berser en ceste forest : C'est uns deduis qui moult me plest .
Eneslespas un cerf feri ; Trestoute jor l'a parsivi Tant que l'ataint un mien levrier ; Au desfaire et a l'escorcier Me sui longement demouré : Ves le ci u je l'ai torsé ; Sin arons ja endroit moult tost Assés en esçau et en rost .
Sire , fait il , por Diu vous pri Que vous ne demourés pas ci , Se vous avés vostre cors cier ; Mais venés laiens herbegier , U vous arés moult bon ostel .
» Et Gavains dist : « Or n'oi tel : Je vinc ore a le porte errant , Si me respondi un serjant Que je crioie por noient , Et m'afica moult durement Une rien dont moult me mervel : Puis que coucié est le solel Sont tox jors les portes barees , Ne ja ne seront desfremees Devant la qu'il ert grant matin .
- Par foi , fait il , ce est li fin ; De çou vous dist il verité .
Mais nous venrons ja au fossé , Ens jeterai ma venison , Et nous meïsmes i sauron , Puis irons vers les murs amont .
Mi vallet qui la dedens sont , Qui or ne sont pas aseür , Aront tost trait en son le mur La venison et vous et moi .
- Amis , dist Gavains , quel conroi Seroit il de nos cevax pris ? - Sire , fait il , par cest païs Les lairons paistre toute nuit .
Le mien en est moult tres bien duit : Ja del mur ne s'eslongera .
- Li miens , fait Gavains , que fera , Qui ne counoist pas le païs ? S'or le m'avoient leu ocis , U aucune beste sauvage , Il me seroit tout mon eage , ( Qu'il ne poroit estre celé ) En ma contree reprové Que je l'aroie seul laiscié Comme couart par mauvaistié , Si l'aroient estranglé lex .
Certes ja n'i remanra sex , Ains prendrai o lui bien et mal .
- Se vous , fait il , por un ceval , Vous i laisciés de gré morir , Por fol vous en porrés tenir .
Cevax recouverrés assés , Mais se vous croire me volés Vous en venrés ensanle o moi A ce castel u aler doi .
» Gavains li dist : « Ce est l'estrox ; Je n'irai pas ensanble vox Quant mes cevax n'i enterroit .
Mais je vous pri , s'estre pooit , Que vous me creantés un don , Dont vous arés bon gueredon Se je puis escaper de ci .
» Et cil li dist : « Jel vous otri , Sor la loiauté que jou ai , Que , se je puis , jel vous donra .
- Amis , dist il , or enten donc : Un chevalier qui trop est lonc ( Se ce ne fust , si fust trop bel ) S'est herbegié en ce castel ; Si en porte une damoisele , Grande et gente et cortoise et bele , Si le prist wi par son derroi En ma garde a le cort le roi .
Moult par en ai esté mari ; Trestoute jor l'ai porsivi , Onques ataindre ne le poi .
Ainc de rien si grant corox n'oi Com s'il la gardoit anuit mais .
Por m'amor en prendés tel fais , S'il onques puet estre a nul fuer , K'anuit mais le gart vostre suer , Si m'arés moult servi a gré .
S'il en faisoit sa volonté , Je n'aroie ja mais honor ; Et demain quant il sera jor , Si en soit tout en pais saisi .
Se faire le poés issi , Ne m'en caut puis quel part il aille , Que lors venrai a ma bataille .
» Cil li respont : « Il ert bien fait .
» Les grandismes galos en vait , Que plus demourer n'i osa .
Au fossé vint , si apela Ses vallés , qui as murs estoient , Et qui moult grant paour avoient Qu'il ne fust mort u afolé .
Sa venison jete u fossé , Et il meïsmes i sali ; Son caceor el camp guerpi , Quant le harnois en ot osté ; Tout en a aveuc lui porté Le harnois et la venison .
Ainc n'i ot autre arestison : Vistement l'ont sor le mur trait .
Au segnor la novele en vait Que li vallés estoit venus .
Il est contre lui acourus Hors du castel par une rue , Liés et joians de sa venue ; La dame meïsme i acort , Et toute la gent de la cort : N'i remest ni wiscier ne gaite .
Onques tel joie ne fu faite Por le cors d'un seul damoisel Com on fist de lui u castel , Qu'a escient savoient tuit Qu'il estoit alés en deduit En la forest por arcoiier , Si cremoient qu'au repairier , Por çou que tant ot demouré , L'eüst le diable afolé Qui gardoit l'Atre perellox .
Si en furent moult peürox , Qu'il n'en i ot nul si hardi N'en fust trestout acouardi .
Lors s'en sont en la sale entré .
Et li vaslés a regardé Le chevalier qui se seoit Et la pucele que il voit , Dont Gavains li fist la proiiere .
Auques le counut a la ciere A le maniere et au sanblant Del chevalier qui si ert grant .
Lors mist a raison le segnor : « Sire , dist il , si grant dolor N'avint onques , ce saciés vous , La hors en l'Atre perellox , Ne si grant mais n'i avenra , Com en ceste nuit i ara .
Bien doit tout le monde plorer , Car el monde n'avoit son per De largece et de cortoisie , Et por sa grant cevalerie N'estoit il nient plus orgellox .
Maudis soit l'Atre perellox Quant il onques s'i herbega .
Quant li rois Artus le sara , Tout en destruira cest païs ; Car li bons rois poesteïs Nous demandera tout par droit Son neveu qu'il pert orendroit .
Il le pert , c'est moult grans damages ; A Dix , com grans duel ses lignages En aront quant il le saront ! Et trestoute la gent del mont Quil connoiscent nes d'oïr dire Aront de sa mort duel et ire , Car moult ert proisiés et amés .
Sire , fait il , or escoutés Par quel sorfait et par quel tort , Et l'ocoison dont il est mort .
Cel chevalier que je la voi Vint orains a la cort le roi , Quant il seoit a son mangier ; Cele pucele i vint des ier Presenter au roi son servise : A la cort remest en tel guise Que de la coupe serviroit , Et que Gavains le garderoit D'enconbrier de honte et d'anui .
Orains le saisi devant lui Cis chevaliers par son orguel .
Par mi la forest de carduel L'a Gavains toute jor sivi ; En l'Atre perellox le vi , U j'ai grant piece o lui esté , Si m'a de cief en cief conté Com il l'a sivi toute jor .
Je li priai par grant douçor Qu'il venist caiens herbegier , Mais il n'i vaut sans son destrier Venir i en nule maniere .
Ne se vous avés m'amor ciere , Ne riens que je faire vous puisce , Gardés que bon ami vous truisce , Car une cose vous demant .
» Et cil li dist : « Je vous creant Quanques vous me vaurés requerre , Nis se c'estoit toute ma terre .
- Sire , fait il , vostre merci .
De ceste pucele vous pri Que ma suer le gart anuit mais , Et le matin le rait en pais Li chevaliers qui l'amena : Mesire Gavains m'en pria Que fust anuit hors de sa garde .
» Et cil fierement le regarde , Puis li a dit : « Ce n'iert ja fait ; Max cinc cens mile dehais ait Ki en tantes cors l'a sivie , Et qui en fist tele estoutie Devant le roi a son mengier , Orains voiant maint chevalier , S'anuit le garde nus fors moi , Ne se jou ja le vous otroi Tant com je puisce estre sor piés .
» Li sire fu moult afaitiés , Qui li pria moult bonement Que il le baut sans matalent ; La dame l'en pria aprés , Et toute la gent du palés , Que il l'otroit , si fera bien .
Et cil respont : « Ce ne vaut rien ; Je nel feroie por nul home .
» Li vaslés dist : « Ce est la some : Que se mon plaiscir n'en est fait Que je sui cil qui s'en revait A monsegnor Gavain arriere , Et dirai li que sa proiiere Ne puet estre par moi furnie .
Il est plus bel que je li die , Quant jou en fin faire le dui , Et que je aille ariere a lui Por prendre o lui et bien et mal Qu'il me tenist por desloial .
» Quant li sires ot et entent Que cil adecertes l'enprent Et qu'il s'en veut aler ariere : « Amis , fait il , se par proiiere N'en puet estre vostre bon fait , J'en ferai ançois un sorfait K'u mais isciés de ce castel .
Amis , fait il , ce est plus bel Que la me bailliés par amor , Si i arés gregneur honor , K'el vous soit par force tolue ; Que ja ne vous sera rendue , Se on le vous taut par meslee , Et s'el m'est par amors livree En pais le rarés le matin .
» Cil set tres bien , ce est la fin , Que por droit nient s'en defforce , Que rendre li estuet a force , Si qu'il n'en puet passer par el .
« Sire , fait il , en vostre ostel Me herbegai par bone foi .
Or entreprendés trop vers moi , Qui dites que ja m'ert tolue , Ne ja ne me sera rendue , La pucele que je tant aim .
De traïson i a un rain ; Nus ne vous en porroit desfendre .
- Amis , je vous ferai entendre , Fait li sire , qu'estre l'estuet Et qu'autrement estre ne puet , Se vous a raison entendés .
La pucele que vous portés N'est pas vostre , ains l'avés toloite : Dont est raisons et fine et droite Que ne doit pas o vous coucier , K'il a la hors un chevalier , Qui gist anuit a la capele Et vous suit por la damoisele , Si dist ce qu'il se conbatra Et que demain desraisnera Ke a tort en estes saisi .
Et s'il le puet prover isi , Dont ariiés vous a grant tort De li ne joie ne deport .
A grant tort ariiés eüe Joie ne soulas de sa drue , S'il le puet isi desraisnier .
- Sire , ce dist le chevalier , Il n'est pas par son dit prové ; Bien m'eüst ataint et trouvé Ains que çaiens fusce venu , S'il i eüst son preu veü , Car j'esroie oult belement , Et le ceval n'estoit pas lent Sor quoi il m'aloit porsivant .
- De droit nient m'alés plaidant , Fait li sire , ce est l'estrox ; Je le prendrai ja voiant vox , U el m'ert par amors livree .
» Cil set moult bien que par meslee Ne la puet il mie desfendre , Si la veut mix par amors rendre K'estre laidis et perdre la .
« Sire , fait il , quant isi va Que rendre le m'estuet en fin , Quant je la rarai le matin , Jel souferrai a quel que paine .
» La dame le prent , si l'en mainne En sa canbre qui moult ert bele , Entre li et la damoisele , Et mangierent moult lïement .
Li sires o toute sa jent Mangierent en la sale tuit , A grant joie et a grant deduit , Fors soulement le chevalier : A celui desplaist le mangier Quant il n'i voit sa damoisele .
Par le vile va la novele Ke Gavains estoit herbegiés , Puis que li solax ert couciés , La hors en l'Atre perelox .
Moult par en furent angousçox Clerc et borgois et chevalier ; Tout le pule cort au mostier Priier Diu qu'il le gart de mort ; La oïsciés un duel si fort Qu'il ne porroit estre conté .
Li auquant sont as murs monté Por escouter que ce sera Et conment il esploitera .
Mesire Gavains est assis Sor un tonbel de mabre bis , Entre le mur et le cancel .
Tant par fu rice le tonbel Que je n'en os dire le taille , Car je dout moult que je n'i faille A deviser l'entailleüre , Por çou du deviser n'ai cure .
Ne s'i fu pas sis longement , Que desous lui esmouvoir sent Contremont et sordre la lame : Mervelliés fu quant n'i vit ame Qui i abit ne tant ne quant ; Et la lame se leva tant Que les piés li sordent de terre ; Il va un autre siege querre , Que cil ne lui agree pas .
N'ot pas alé seul quatre pas Que le tonbel fu tout overt , Et qu'il i vit tout en apert Une damoisele gisant .
Et el se lieve en son seant Tout voiant monsegnor Gavain , Et il leva sa destre main Por segnier son cief et son vis ; Et nequedent , a son avis , Des l'ore primes qu'il fu né , Et qu'il sot counoistre biauté , N'ot il si tres bele veüe .
Et fu moult ricement vestue , Mi partie de dous samis , Qu'il en fu auques esbahis : L'un en fu vert , l'autre vermel .
« Gavains , fait el , moult me mervel Se vous avés paour de moi .
- Damoisele , fait il , je voi çou que jou onques mais ne vi : Se un peu en sui esbahi , Il ne fait mie a mervellier : Il n'a si hardi cevalier El roiame le roi artur Qui fust mie bien aseür , S'il vous eüst trouvé isi .
- Sire , fait ele , je vous di Que je sui cose de par Dé , Et Dix vous a ci amené Por jeter moi hors de prison .
Je sai moult bien , se par vous non , N'iscisce ja mais a nul jor D'ire et de paine et de dolor , Mais j'en istrai anuit par vox .
- Bele , de l'Atre perillox Me dites , fait il , tout le voir , Car j'ai grant talent de savoir De cest non coument il l'ot primes ; Si veul savoir de vous meimes Des quant et por quoi et coument Vous estes ci si soutiument .
» Ele respont : « Sire , mon pere Prist fenme aprés la mort ma mere Qui moult fu de lui au desus ; Moult ert bele , mais j'ere plus , Si ot de moi moult grant envie .
Par caraude et par sorcerie Et par traïson engigna : Sifaitement m'ensorcera Que j'en isci fors de mon sens ; Foliant alai un lonc tans , Que jou ne soi que je fasoie .
Seule erroie un jor une voie , Si encontrai , ce est la some , Un diable en sanlance d'ome ; A raison me mist erranment : “ Bele , fait il , de cest torment , Et de la grant enfermeté U vous avés lonc tans esté , Se vous voliés estre moie , Encor wi cest jor vous garroie .
” J'euc de garir moult grant talent , Si li craantai erranment A faire del tout son plaiscir ; Et il mist painne a moi garir : Ainc puis n'oi touce de ce mal .
Il me monta sor son ceval , Si m'aporta de si que ci .
Des ice tans que je vous di , Ai puis esté ensanble o lui .
Moult ai vescu a grant anui ; Car trestout son plaisir faisoie Cascune nuit , et si gisoie Cascun jor seule en cest tonbel ; Et neporquant quanque m'ert bel , A son sens et a son pooir Me faisoit il trestout avoir .
Tout m'aconplisçoit mes aviax : De beles robes , de joiax , Et de viande a mon plaisir ; Mais je vausisse miex morir Qu'estre soie , tant le haoie Quant cascune nuit le veoie Venir si lait et si hideus .
Por c'est ci l'Atres perilleus , Que c'ert ci tos jors son hostel .
Sire , dist ele , or n'i a el : A lui conbatre vous couvient , Car je sai de voir que il vient , Et qu'il n est mie lonc de ci .
Or ne soiiés mie esbahi ; Aiiés en Diu bone esperance : Si vous avés bone creance , Ja mar le douterés de rien .
La crois vous le conisciés bien , Dont je voi le signe lasus ; Et quant vous onques serés plus Angouscex de vostre bataille , Regardés la sans nule faille , Reprenés ileuc vostre alainne , Et des dous pars de vostre painne Serés maintenant alegié .
Se vous n'avés de moi pitié , Biax sire , si l'aiiés por vous ; Car saciés bien tout a estrox Qu'il vous ocirra u vous lui , Ne ja mais n'ere hors d'anui , Si vous anuit ne m'en jetés .
Biax dous sire , or vous atornés , Si montés sor vostre ceval , Car le traïtre desloial N'est pas lonc demie louee .
» Et Gavains a sa teste armee , Si est u bon ceval monté .
La pucele au cors acesmé De l'armer se haste et avance : Son escu li baille et sa lance .
Estes vous le diable au mur ; « Or soiiés , fait ele , aseür .
» Ens est entrés par mi la porte : « Pute , fait il , vous estes morte , Et vostre lechierres honnis .
Vilainement ert departis A cort terme cest parlement ; Mar vit le vostre acointement .
» Cele respont conme cortoise : « Certes , fait ele , moult me poise Que onques fui vostre putain , Mais vés ci monsegnor Gavain , Qui moult est proisié et loé , Et j'ai bien ma creance en Dé Qu'il li sera anuit aidans , Si n'ere plus vostre soignans .
» Quant cil sot que ce Gavains fu , A mervelle en fu irascu , Car bien set que bien est prisiés .
Lors est l'uns vers l'autre eslaisciés Tant com ceval porent randir , Si se fierent de tel aïr Des lances desox les mameles Qu'anbedex volent en asteles .
Onques por çou ne s'aresterent : Si durement s'entrencontrerent Des cevax , des cors , des escus , K'anbedex sont entrabatus , Et ex et les cevax ensanble .
Gavains de mautalent trestranble , Si est tantost en piés saillis ; Et cil ne fu mie esbahis , Ains a mis le main a l'espee .
A tant conmence la meslee ; Onques hom si dure ne vit .
Moult doute l'uns l'autre petit , Au sanlant que cascuns d'ex fait .
Le deable les saus li vait , Sel fiert del brant en l'elme amont , K'en plusors lius li quase et ront .
Gavains fierement le reçoit ; Bien li paie çou qu'il li doit , Car il le fiert tout a bandon : Cent caus li done en un randon Ains que l'assax fust departis .
Moult par fu grans li fereïs .
Li diables le fiert del brant , Amont desor l'elme luisant , Que le cercle l'en a ronpu ; Li caus glaçoie sor l'escu , Si l'en abat plus d'un quartier .
Gavains le fiert du branc d'acier Si durement en l'elme amont , Les bones pieres qui i sont , Esmeraudes , safir , topace , Abat devant lui en la place : N'i remaint ne or ne esmal Qu'il n'abate tout contreval .
Li caus descent desor la hance ; De la brogne qui si ert blance A abatu le destre pan .
Anbedoi sont en grant ahan , En grant angousce et en grant paine ; Car cascuns d'ex forment se paine De l'autre grever et laidir .
Li diables ot grant aïr , Moult grant prouece et moult grant force : Gavain recule des qu'el porce , A l'entree de la capele .
« Gavains , ço dist la damoisele , Dont ne creés vous bien en Dé , Le gloriex de maïsté ? Vés la le signe de la crois .
» Gavains a entendu la vois Et la parole a la mescine ; Sore li cort de tel ravine Qu'il l'a reculé quinze piés .
Moult par fu le deable iriés Quant voit que reüser l'estuet ; Sore li cort a l'ains qu'il puet , Se li fait une autre envaïe .
Desor le hiaume de Pavie Le fiert devers la destre part : De l'elme li abat le quart , Et des mailles de l'auberc cent .
Li caus sor l'espaulle descent , Si qu'il l'a en dex lius navré ; Ferant ferant l'en a mené , Tant qu'el porce l'a enbatu .
Gavains tint le brant esmolu , Si se desfent au mix qu'il puet .
Li diables les saus li muet , Si li a fait le tierc asaut ; Li sans qui des plaies li saut L'a moult grevé et afoibli .
Longement se conbat issi , Et se desfent a quel que paine : Por peu qu'a son voloir nel manne Li diables qui grant force a , Ne mais que gavains s'esforça Por la pucele qui ploroit .
Et neporquant mestier li ot Ce qu'il ot adosé l'arvol ; Qu'il ot en la teste et el col Et es espaulles mainte plaie .
La pucele forment s'esmaie , Qui si afebloiier le voit : « Lasse , fait ele , ce que doit Que deable a si grant vertu ? A ! bon chevalier , que fais tu ? De la crois dont ne te sovient ? » A Gavain sa force revient , Sa prouece et son hardement : Sore li cort moult radement , Quant il ot la crois regardee .
Tel caup li done de l'espee Que a genox l'a abatu ; De cief en cief li fent l'escu , Que les moitiés cieent a terre .
Autre fois l'est alés requerre , Car il voit qu'i l'a moult grevé ; Sor un tonbel l'a raüsé Qui ert deriere ses talons .
Li tonbiax ert et grans et lons , Si l'a enpaint par de desus .
Que vous en diroie je plus ? Si durement par desus ciet Qu'il n'a pooir qu'il se reliet .
Au caoir que l'aversier fist , Et au grant branle que il prist , Est le hiaume en terre ferus , Si que li las en sont ronpus , Et qu'il vola loins en la place .
Gavains en voit nue la face , Sel fiert du brant en mi le vis : Par desus les ex en a pris La face et demi le menton ; Puis le refiert tout a bandon , Si qu'il en a la teste prise .
Lors s'est la damoisele asise , Qui moult a grant peor eüe ; Puis dist : « Iceste sorvenue Soit de Damediu beneoite .
Longement ai esté destroite , En grant angousce et en grant ire .
Bien puet trestox li mondes dire Que c'est ci le Bon Chevalier , Et cil qui tox jors seut aidier As damoiseles au besoig .
» Bien ont oï l'estor de loig Et les asaus et les cembiax Cil qui estoient as cretiax ; Bien sevent que l'un est vencu , Mais ne sevent li quex ce fu , S'ont de Gavain moult grant paor .
Issi soufrirent dusqu'au jor , En tel ire et en tel pensé .
Et il a son cief desarmé , Si s'est couciés les la capele , U devant a la damoisele .
Tantost com il fu ajorné , Et que le solel fu levé , Point li vallés a la capele .
N'ot chevalier ne damoisele Ne borgois en tout le castel Ne cort aprés le damoisel Por monsegnor Gavain veoir , Si ont grant talent de savoir Com il ot la nuit esploitié .
A grant mervelle furent lié Quant sain et sauf l'orent trové , Et a mervelle ont esgardé Le diable qui ert ocis ; Por çou qu'il gastoit le païs En ont grant joie demenee .
La nouvele est partout alee Que le diable estoit destruit , Et si seüscent bien trestuit Que l'Atre avoit son non perdu .
Li chevaliers levés se fu , Si demanda sa damoisele , Quant il ot fait metre sa sele Et il se fu moult bien armés .
Puis est el grant cemin entrés Qui le menra en son païs .
Et Gavains a a raison mis Le damoisel qui a lui vint : « Biax amis , fait il , que devint La pucele et le chevalier ? - Sire , fait il , sor son destrier Estoit montés quant je vinc ça , Et je sai bien que il s'en va Le grant cemin en sa contree .
Mais bien fu ersoir acievee La proiiere que me feïstes , Car tout issi com vous deïstes Le garda ma suer toute nuit , Puis le remist en son conduit Geui quant il se fu armés .
- Dous amis , fait il , or pensés Et de moi et de mon destrier , Que nous eüsçons a mangier , Si ert vostre bontés parfaite .
Moult ai anuit male nuit traite , Si ne mengai des ier matin .
» Cil est montés sor son roncin , Qui est grant et fort et isnel , Si s'en va poignant au castel .
Dex de ses vallés apela , Pain et vin assés lor bailla , A grant planté haste rostis Et un pasté de dex pertris ; Assés lor baila un et el , Blans doubliers et hanas et sel , Si lor bailla avainne et fain .
Puis revint poignant a Gavain , Qui l'atendoit el cimentire .
De ce n'i a il plus que dire , Mais qu'il mangierent lïement .
Gavains conmanda erranment A metre son frain et sa sele .
« Sire , ce dist la damoisele , Por Diu et por honor vous pri Que vous ne me laisciés ici , Car moult remanroie esgaree .
Aler veul en vostre contree Ensanle o vous , s'il vous est bel .
- Sire , ce dist le damoisel , Menés ent la pucele et moi , Et g'irai por un palefroi , S'il vous plaist , que cevaucera ; Car j'ai grant volenté pieça D'aler ent en vostre servise .
- Amis dous , a vostre devise Veul jou , fait il , qu'i soit tot fait .
» Et cil por un palefroi vait Vistement arriere au castel : Onques ne veïstes plus bel Ne plus cointement acesmé .
Le palefroi a amené , Si est la pucele montee ; Et Gavains a sa teste armee , Si est montés sor son ceval .
Puis oirrent aprés le vassal Tout troi ensifaitierement .
Cevaucié ont bien longement En tel guise com je vous di , Tant que vint aprés mïedi .
Adont virent le chevalier Bien loins devant ex cevaucier , Mais il l'ont bien recouneü Et au destrier et a l'escu , Qui ert d'une color vermel , Si reluist contre le solel .
Si l'ont por çou mix avisé Qu'il l'avoit deriere jeté , Por la pucele qu'il portot .
La damoisele grant duel ot Que Gavains trouva u sarcu : Plus devint vermelle de fu Quant ele sot que c'estoit il : « Sire , fait ele , est çou cil A cui vous vous devés conbatre ? Se troi l'asaloient u quatre , Il aroient ains moult a faire Qu'il li peüscent riens forfaire .
En Bretaigne n'a chevalier Plus outrecuidié ne plus fier , Ne plus douté en son païs ; Maint bon chevalier a ocis Par sorfait et par estoutie .
Si vous poés , sans vilonie Et sans grant blasme , retorner , Je vous os bien dire et loer Que vous laisciés ceste bataille : Onques ne feïstes sans faille Nule , neïs celi d'ersoir , Dont tant vous deüsciés doloir Com vous deveriés de cestui .
Tant ai oï parler de lui , De sa force et de sa valor , Que jou en a moult grant paor .
» Et Gavains dist : « Ja Diu ne place Que je m'en fuie ensi de place Tant com soie ne sains ne vif , Ne qu'il ait ensi sans estrif La damoisele qu'il en porte .
- Mix vaudroie estre , fait el , morte , Que vous perdisciés devant moi Par force nis le petit doi , Car de dolor m'avés jetee ; Et je dout tant ceste meslee K'onques mais si grant paor n'oi .
Sire , par le diable soi Qui il ert et de sa valor .
Il a dusqu'a none de jor La force de trois chevaliers , Les plus hardis et les plus fiers Que on puist en nul liu trover ; Quant le solel doit decliner , Des qu'il est none et en avant , Va un petit afebloiant .
Petit et petit afoiblie Desi a l'ore de complie , Mais tox jors est fors et hardis .
Ja ne sera si afoiblis , Ce saciés vous veraiement , Que il n'ait force et hardement Contre le mellor chevalier Que ost vers lui armes baillier .
Une autre cose vous en di , Si savés bien si est ensi .
Vostre mere si fu moult sage , Auques vous dist de son corage ; Je sai bien qu'ele fu faee , Si vous dist vostre destinee , Et vous acointa sans mentir Quanques vous devoit avenir .
Moult vous proia que prex fuissiés , Que ja nul jor ne vesquissiés Ne seriiés vencus ne mors Par nul home qui tant fust fors , Ne mais que vous dist de cestui Que vous vous gardisciés de lui , Car el ne doutoit se lui non .
Et je vous dirai ja son non , Si porrés mix par çou savoir Si je vous di mencongne u voir .
Je sai bien qu'ele vous nouma , Et si vous dist et devisa Qu'il n'avoit si fel chevalier , Si outrequidié ne si fier , Ne plus fort en toute Bretaigne : C'est Escanors de la Montaigne .
Itant vous dist el de cestui Que s'il vous couvenoit a lui Conbatre , qu'ele ne savoit , Ains ert en doute , qui vaintroit .
- Bele , dist il , c'est verité : Ensi com vous l'avés loé Le me dist ele et devisa .
Mais ja Dix tant ne me herra Que je m'en voisce arriere issi .
Mix aim estre mors que honi , Car la mors est tost trespassee , Mais la honte a longe duree , Car cascuns le dist et raconte ; Et je ne porroie sans honte , Ce veés vous bien , retorner .
Tant m'estuet aprés lui aler Que il m'ocirra u jou lui .
- Moult dout , fait ele , vostre anui .
Et quant autrement ne puet estre , Et vous savés ja tout sen estre Et son errement et sa vie , Et savés bien qu'il afoiblie A l'esconsement du soleil , Se volés croire mon conseil , Ja a lui ne prendrés meslee Desi que none soit passee .
- Bele , fait il , je vous kerrai : Aprés none m'i conbatrai , Si com vous le m'avés loé .
» Toute jor ont issi erré , Tant qu'il vinrent a une haie .
Et cil qui point ne se delaie , Qui grant pieça l'avoit passee , Fu entrés en une valee , Si que Gavains en ot perdue Une grant piece la veüe , Et que il ne vit ne ne sot Quel part li chevaliers errot .
Lors se conmença a haster .
Puis le vit devant lui errer Bien loins par mi une canpaigne .
Il esgarda aval la plaigne , Si vit devant lui un castel : Onques si bien clos , ne si bel , Si rice , ne si bien assis , N'ot mais veü a son avis .
Lors quida bien de verité , A ce que il ert avespré , Que li chevaliers qu'il sivoit U castel se herbegeroit ; Si vit bien que por nul besoing , Tant estoit li chevalier loing , Ne l'ataindroit il ains l'ostel .
« Vallet , dist il , or n'i a el , Je voi bien que ce chevalier S'ira ja laiens herbegier , Et nous conment le porron faire ? » Cil qui ert frans et debonaire Li respondi : « Sire , moult bien ; Mar vous esmaierés de rien Tant que je soie sains ne vis .
Cis castiax et tox li païs Et ceste grant forest fu moie .
A une autre suer que j'avoie Dounai trestout en mariage A un chevalier preu et sage , Et le païs et la contree O ma suer qu'il a espousee .
Si quit bien que cel chevalier S'ira ja laiens herbegier , Et nous irons ciés un borgois Qui est rice et sage et cortois , Qui fu hom son pere et le mien , Si nous herbegera moult bien .
Car ce ne seroit mie bel Que nous alisçons u castel , Por nul besoing , prendre l'ostel Aveuc vostre anemi mortel .
- Va donc , fait il , sans demorier Faire l'ostel aparellier , Que delivre et bel le truisons .
» Li vaslés fiert des esperons Le ronci qui moult tost l'en porte .
Lors vit entrer par mi la porte Le chevalier qu'il vont sivant .
Il va les rues trespassant Tant qu'il est venus au segnor .
« Cil Dix , fait il , vous doinst honor , Biax sire , qui por nous sauver Se laisça en la crois pener .
- Amis , fait il , et Dix vous gart .
Travellié estes , si est tart , Et je vous ferai sans dangier En ce castel bien herbegier ; Car bien est tans de prendre ostel .
Sire , fait il , je ne quier el , La vostre tres grande merci .
» Lors est un chevalier sailli Que la damoisele descent ; Uns escuiers son ceval prent , Et doi le courent desarmer .
Or m'estuet del vaslet parler , Qui est ciés le bourgois venu , Et quant le bourgois l'a veü Moult en a grant joie menee .
« Sire , fait il , vostre jornee Est parfaite , çou saciés vous ; Herbegiés estes a estrox .
Ja mar proiier vous en ferés ; Demain tout a loisir irés Veoir vostre suer u castel .
- Sire , ce dist le damoisel , Je sui herbegiés voirement , Mais or montés delivrement S'irons encontre un chevalier Que j'amain çaiens herbegier ; Si li faites moult grant honor , Que onques son per ne mellor Ne fu nés en toute Bretaigne .
Des les pors dusqu'en Alemaingne Nen est nus si bien enteciés ; Si vous devés faire moult liés De çou que vous est avenue Si grans joie de sa venue .
» Moult en est li ostes joians .
Tantost apele ses sergans , Si lor conmande a atorner Les seoirs , le fu , le souper Si delivrement et si bien C'on nel peüst blasmer de rien .
Puis est montés sor son destrier , Qu'il ot grant et fort et legier , Si s'en est de la vile isçus .
Et Gavains estoit ja venus Desi as portes du castel .
Mervelles les apele bel Li borgois , qui o lui le maine En la soie maison demaine .
Ens el palais le fist descendre .
Il avoit fait tapis estendre Et coutes pointes u seoir , Si i mena Gavain seoir ; Devant ex ert le fu moult grant .
A tant acourent li sergant Por lui desarmer errament ; Mervelles le sert bonement La damoisele o le cief bloi .
« Or vous soufrés , fait il , un poi : Je n'iere encor pas desarmés .
» Lors a son vallet apelé : « Amis , fait il , va tost et cour La sus amont en cele tour , Et si fai tant par ton porcas Que cil n'ait joie ne soulas De la pucele que il maine .
Por moie amor i met grant painne Que ta suer anuit mais le gart , Et si di de la moie part Que s'il nel veut acreanter Que il n'i a fors du monter ; Car je m'en conbatrai ançois C'anuit mais le gart sor mon pois .
» Li vallés vistement i cort .
Alé s'en erent de la cort En la sale u il se seoient , Et quant li chevalier le voient Moult par l'ont tout bel apelé .
Et Escanors l'a regardé , Si l'a moult bien recouneü , Puis dist : « Mal soiés vous venu , Sire fol gars mesafaitiés ; Ja mais nul jor ne serai liés Des que de vous vengiés me soie .
Se hors de çaiens vous tenoie , Je m'en vengeroie moult bien ; Ke de m'amie maugré mien Ersoir departir me feïstes .
Segnor , dist il , ainc ne veïstes Si fol garçon , ne si sorfait .
» Trestout lor a conté le plait , Com le soir devant l'ot servi ; Et li sire li respondi : « Sire , ja Dix li fix Marie Ne vous doinst force ne baillie De lui enpirier ne grever .
- Or laisçons , fait il , çou ester , Qu'il morra encor a mes mains .
» Li vallés qui n'ert pas vilains Li respondi trestout en pais : « Sire , fait il , je n'en puis mais Se me haés por cest mesfait .
» Fait il : « Segnor , a cel forfait Je m'en met en vo jugement , Se je fac le conmandement Monsegnor Gavain a qui sui , Et encor le ferai je wi , Que ja por lui ne le lairai .
Segnor , fait il , je vous dirai Por quoi cest estrif est monté .
» Lors a de cief en cief conté Conment il prist devant le roi La pucele par son derroi , Et conment Gavains l'a sivi , Et conment il se conbati A l'aversier el cimentire ; Onques rien n'i laisça a dire Com il l'a suï toute jor .
Lors mist a raison le segnor : « Sire , fait il , je vous requier Que se vous m'avés de rien cier Que vous un don me creantois .
- Par foi , fait il , ce n'est pas drois Que je de rien vous escondie .
Non ferai jou ja en ma vie De rien que je puisce aramir : Bien vous devroie a gré servir , Qui me dounastes le castel .
- Sire , ce dist le damoisel , Mesire Gavains me proia De cele damoisele la Que ma suer le gart anuit mais , Si soit rendue tout en pais Le matin a cel chevalier ; Et je vous veul forment proiier Que vous issi le faciés faire .
» Lors ne se pot Escanors taire , Qui la parole a entendue : « Veus me tu , dist il , de ma drue Com ersoir faire departir ? Mix vauroie orendroit morir Que ja mais tant com je vis soie Soit en garde fors en la moie .
Sire , dist il , se vous creés Ce garçon que vous la veés , Vous en arés honte et anui .
Quant par vostre proiere sui Herbegiés en vostre maison , Se on m'i faisoit se bien non , Il vous seroit a mal torné .
- Par foi , fait il , c'est verité ; Jou meïsme vous herbegai ; Mais au vallet acreantai Que je feroie sa proiiere .
Or ne sai jou en quel maniere Le quel je doie mix laiscier .
- Sire , ce dist le chevalier , Ce est drois et fine raison Que vous gardés de traïson , Que vous en seriiés retés Se de rien i ere grevés Par vous ne par vostre seü .
Se g'i avoie mal eü , Vilenie ni enconbrier , Vous en ariés reprovier A tox les jors de vostre vie .
» Et li sire la li otrie , Et li dist qu'il soit aseür , Que , se c'estoit le roi Artur , Ne li consentiroit il mie Que il li feïst vilenie Tant com il fust en son castel .
« Amis , fait il au damoisel , Je ne l'en pus pas dessaiscir , S'il nel veut de sen gré soufrir , Ne je ne doi por nule perte Faire traïson si aperte Por vous ne por vostre consel .
- Par foi , fait il , moult me mervel Que vous ne faites tout mon buen , Soit tors soit drois , ains que le suen ; Et , puis que faire nel volés , Li chevaliers est tous armés Qui porsuit por la damoisele .
Encor n'osta ne frain ne sele , Si est la jus ciés un borgois , Si s'en conbatera einçois K'anuit mais sor son pois le gart .
Et je li di de soie part C'orendroit remont si s'atort , Car ja sera en vostre cort , Ce saciés vous tout a estrox , La bataille par devant vous .
» Lors court por Gavain a l'ostel .
Li sire dist : « Or n'i a el , Escanors , quant Gavains ça vient , A lui conbatre vous couvient ; Mais je vous lo c'autrement aille Laide seroit ceste bataille Et coustouse , s'ele ert par nuit ; Trop seriés coustox , je cuit , Se ne la metés en respit .
» Et li chevalier li ont dit Que ce seroit grans vilenie ; Il est plus bel qu'il baut s'amie En la garde a la dame wi mais , Et le matin le rait en pais .
La dame meïsme l'en prie .
Et si li creante et otrie Que loiaument li gardera , Et le matin le ravera .
Greanté l'a a quel que paine ; La dame le prent , si l'en maine En sa canbre dedens la tor , Si li a fait moult grant honor Conme de boire et de mengier Et de bel lit a li coucier .
Li ostes , qui grant joie en a , Un de ses vallés apela : « Cor , dist il , si di a Gavain Qu'il se herbert duqu'a demain , Que li chevaliers a livree La damoisele sans mellee En la garde a la dame wi mais .
» Et cil i cort tout demanois , Si est ciés le borgois venu ; Monsegnor Gavain a veü Tout prest d'armes , et si devoit Aler a la cort orendroit .
Cil li a dit k'i se demort , Et k'il n'aille pas a la cort , Mais toute la nuit se repost .
« Amis , dist Gavains , ains que j'ost Mes armes , di moi verité S'Escanors a acreanté Le mandement que je li fis .
» Et cil li dist : « Jel vous plevis Qu'il l'a graé a mon segnor : Alee s'en est en la tour , O ma dame , si que jel vi .
» Gavains , qui pas ne l'en creï , Qui mix en veut estre avoiié , I a son vallet envoiié Por savoir se c'ert verité Si conme cil li ot conté .
Li vallés s'en cort a le tor ; La damoisele et sa seror Trova desor un lit seant , Puis s'en vint a l'ostel corant , Si li a dit que c'ert bien voir .
A tant s'ala Gavains seoir , Si l'ont maintenant desarmé .
En main liu ot le vis hurté , Si que li sans en ert saillis ; Si en ert un peu enlaidis Que du sanc que de la suor .
Li sires ot une seror , Bele et courtoise et debounaire , A qui il ot un baing fait faire Por baignier monsegnor Gavain ; Moult par l'ot bien fait et a plain , Si qu'il ert ja tout apresté , Si l'ont en la canbre mené , Si l'ont baignié et costeï .
Moult tres doucement l'a servi Li suer a l'oste a son pooir , Et si poés de fi savoir Que cele qu'il ot amenee C'est de lui servir moult penee .
Quant baigniés fut tot a loisir , Et il s'en vaut du baing iscir , Lors li aporte par francise Li suer a l'oste une cemise Et unes braies de cainsil , Plus blances que n'est flors d'avril .
Quant fu baigniés et atorné , Dont fu li mengier apresté .
Lors a on l'iaue demandee .
A aise les la ceminee Est assis mesire Gavain , Si fist devers sa destre main Seoir l'oste o la damoisele Qu'il amena de la capele .
De l'autre part devers sa coste Fist seoir o la suer son oste Son vallet qu'il ainme forment .
Puis orent moult plenierement Pain et vin et car et poison , Oisiax rostis et venison , Et quanques lor vint a plaisir : Moult les fist l'ostes bien servir A grant joie et a grant deduit .
Moult orent grant plenté de fruit .
Tantost com il orent mengié , Por çou qu'il erent travellié , Firent les le feu son lit faire .
Je ne vous porroie retraire L'onor que li bourgois li fist , Que moult durement s'entremist , Et cascuns d'ax a son pooir , De quanques il porent avoir .
Ensi dormi et reposa .
Et Escanors s'aparella Au matin quant il fu grant jor , Ke mout li desplest le sejor .
Moult li poise que de sa drue Avoit la saisine perdue Cele nuit et cele devant .
Vistement l'arma un sergant , Si li mist son fran et sa sele ; Il demanda sa damoisele , Et la dame li amena .
A Gavain la novele en va K'Escanors , qui point ne se targe , A ja pendu au col se targe , Si est pieça hors de la porte O la pucele qu'il en porte .
Quant Gavains l'ot , moult li desplest ; Vistement saut sus , si se vest , Si a ses armes demandees .
Por çou k'el erent trop usees , Li a li borgois aporté , Ki moult le veut servir a gré , Hiaume a visiere de Senlis Et hauberc de çanbel faitis Et cauces blances et treslices : Onques ne veïstes si rices .
Moult fu clere et trencant l'espee Qui aveuc li fu aportee , Et li escus noviax et frois , Et si ert d'un moult rice orfrois La guige et toutes les enarmes .
Onques Gavains si rices armes N'ot mais veü en son aé .
Un ceval fort et desreé , Roide et isnel et lanceïs , Le mellor de tout le païs , Li ont amené en la place .
Et Gavains dist : « Ja Dix ne place Que cest service soit perdu ; Et Dix me doinst force et vertu Et pooir qu'en tel liu vous truise Ke gueredoner le vous puisce , Que moult m'avés fait grant honor .
- Sire , fait il , je vous honor Por mon segnor que je ci voi , Et por çou que je quit et croi Que prodome estes et vaillant .
Je ne vous sai aler offrant , Mais prenés çaiens sans dangier Quanques onques vous est mestier , Car tout vous met en abandon .
- Moult a ci , fait il , rice don .
Je ne le vous osaise querre ; Si ne quit que en nule terre Si grant honor mais faite fust A home k'on ne couneüst , Et j'en avoie bon mestier .
Mais de l'espee et del destrier Ne veul je pas , vostre merci : Je l'ai grant et fort et hardi , Espee doree trencant .
Moult par est le gueredon grant , Que je doi encor del sourplus .
Armer m'estuet , qu'il n'i a plus ; Moult me dout de trop demorer .
» Grant paine ont mis a lui armer Li vaslés et les damoiseles ; A tant furent mises les seles , Puis ont les cevax amenés .
Mesire Gavains est montés , Que onques estrier n'i requist , Et li vaslés son escu prist , Quant il fu montés , et sa lance .
Li ostes le sert et avance , Qui a la pucele montee Qu'il orent o ex amenee , Si se misent tout a la voie ; Et li bons ostes les convoie Tant que il vinrent dusqu'au bois .
« Sire , dist il , je m'en revois ; A Diu soiiés vous conmandés .
» Lors est Gavains u bos entrés Tout li cemin k'Escanors oirre , Et il le recounut en oirre U il aloit baisant s'amie .
Et mesire Gavains li crie , Qui consentir ne li veut plus : « Vassal , fait il , metés la jus ; Trop l'avés longement portee ; Ja plus ne l'arés sans meslee : Trop en avés esté saisi .
» Et Escanors li respondi : « N'en blasmés nului se vous non ; Car , par saint Lasdre d'Avalon , Bien m'eüsciés ataint des ier , Se trop n'est lent vostre destrier , Car je n'erroie fors le pas .
Mais je ne quit ne ne croi pas Que ja par vous en soit enprise Vers moi bataille en nule guise .
Je ne vous en depri de rien .
Une cose saciés vous bien , Que jou tramis de mon païs La damoisele o le cler vis Toute seule a le cort le roi , Puis i alai par grant derroi Prendre la voiant maint baron , Por avoir raisnaule ocoison De conbatre moi contre vous .
» Et Gavains dist : « Ce est l'estrox ; Ja en averés la meslee , Quant vous tant l'avés desirree .
» La damoisele iree estoit , Et li vaslet , por çou qu'il voit Que la bataille est si matin : « Sire , fait il , en cest cemin N'ert pas ceste bataille bel .
Je sai pres de ci un prael , Et une lande bele et grant , Si seroit moult plus avenant K'i alisciés , s'il vous plaisoit , Et jel jugeroie par droit Faire vostre bataille en pré .
Trop vous seroit a mal torné , S'ele estoit ci en ces quarieres , En ces tais et en ces raiieres .
» Escanors dist : « C'est verité ; Il n'ert ja par moi destorné , Se Gavains veut , que je n'i aille .
» Tox jors demoure la bataille , Sin a li vaslés joie grant .
« Amis , font il , va ore avant , Et nous te sivrons dusque la .
» Et cil en une sente entra , Si a tant par le bos alé Qu'il est en une lande entré Qui moult estoit et grande et bele .
Lors descendi la damoisele Escanors sor l'onbre des carmes , Puis estraint entor soi ses armes ; Et Gavains est aparelliés .
Lors est l'uns vers l'autre eslaisciés , Et se sont si entreferus Que des espix croiscent les fus , Et qu'il volerent en tronçons ; Ainc ne se murent des arçons .
Quant Gavains ot sa lance fraite , Vistement a l'espee traite , Sel vait irïement requerre .
« Gavains , dist il , ens en ma terre , N'est pas coustume ne usage , S'uns chevaliers par son outrage A vers autre bataille prise , Ja n'i ara en nule guise Espee traite desi la Que li uns d'ex keüs sera ; Ains s'entressaient au jouster , Et font des lances aporter , Et jostent tant , quoi qu'il lor griet , Que li uns d'ex a terre ciet .
Ce dient cil de Normendie , Que si bele chevalerie N'a el siecle que de jouster .
Faisons des lances aporter , S'ert plus bele nostre bataille .
Prions cest vallet qu'il i aille , Ki a ronci fort et isnel , Vistement arriere au castel , Si nous aport un fais de lances .
- Amis , font il , car nous avances ; Mervelles t'en saron bon gré .
» Et cil i est moult tost alé , Ki moult volentiers se travaille , Por çou que il veut la bataille Desi a none delaiier .
Et cil s'alerent onbroiier Tant que li vallés s'en repaire , Qui moult a en soi grant contraire , Et qui moult a le cuer dolent .
Et cil s'asisent erranment , Cascuns dalés sa damoisele ; Son escu , son elme et sa sele Osta cascuns d'ex por laiscier Rafrescir soi et son destrier .
Ensi se demourerent tant Que li vaslés revint poignant , Ki a sis lances aportees , Grosses et grandes et quarees , Ki moult li fissent grant rancune .
Mais si tres longe en i ot une , Grosse et quarree de quartier , Qu'il n'avoit si prou chevalier , Si grant ne si fort ne si dur , El roiame le roi Artur , Ja tant ne se penast de poindre , Qu'il le peçoiast par ajoindre .
Gavains les lances esgarda : D'une cose se porpensa Dont tox li mons le doit prisier .
« Va , fait il , a cel chevalier , Si li porte de moie part Ces sis lances , et si esgart Les quex trois il en aime plus , Si m'en raporte le sorplus ; Car je veul qu'il en ait le cois .
» Et cil par dejouste le bois I va poignant par une sente .
Toutes les lances li presente De par Gavain en tel maniere Que les trois l'en renvoit arriere , Et les trois a cois en retiegne .
Il ne veut pas , quoi qu'il aviegne , ( Car bien voit qu'il est pres de none ) , Se Dix la victore l'en done Ke par armes vaintre le puisce , Que cil nule occoison i truisce Ne qu'il die pas que ce fust Por çou que le cois en euest Des lances , ains veut mix par tant Que Escanors coisisce avant .
« Ahi , Gavains , fait Escanors , Trestout ausi comme li ors Tox les autres metax sormonte , N'est il de nul chevalier conte Ki ait bones taces fors vous .
Moult par devés estre joiox , Ki tant avés honor et pris Que neïs a vos anemis En couvient bien par force dire .
Je meïsmes en ai grant ire De çou que onques porcaçai Ceste bataille que jou ai .
Si nel di jou pas por doutance , Mais qui destorne et desavance Chevalier si bien entecié S'en doit estre forment irié .
» Des lances les trois grosses prent , Et les autres au vallet rent .
Si li prie forment et dit Que de soie part li mercit Gavain de son rice present , Et se ratort delivrement , Et mont et relaist sa ventaille , Et si reviengne a sa bataille .
Grant cose a en faire l'estuet , Car nus d'ax laiscier ne le puet Sans blasme , des qu'i l'ont enpris .
Li vallés s'en revint pensis , Ki de Gavain grant paour a , Et Gavains se raparella .
Moult furent anbedoi vassal ; Cascuns lait corre le ceval , Et se fierent en mi les pis Des lances , si que les esclis En volent en haut et en loins ; Car il froiscierent dusqu'es poins .
Puis a cascuns une autre prise , Et se ferirent en tel guise , Des lances desox les mameles , Qu'anbedex volent en asteles .
Au daerain prist Escanors Sa grant lance , c'ert ses trasors , Et son estoi que il ot fait : De li quide il entresait , Por çou que valoit autres quatre , Par sa force Gavain abatre .
Et Gavains la soie reprent , Si laiscent corre vistement Li uns vers l'autre le destrier .
Escanors le feri premier , Por le longor que sa lance ot ; Mais onques froiscier ne le pot , N'il ne pot abatre Gavain , Si en fu moult de corox plain ; Et Gavains se tint si tres bien , Onques ne desgrea de rien , Ains li est volee des poins En mi le pré la lance loins , Si qu'el caï sor un boison .
Gavains le feri a bandon Desous le boucle de l'escu , Qu'estroé li a et fendu , Si que sa lance peçoia ; Onques de point ne desgrea .
Vistement ont lor tor repris , Et s'entrevienent vis a vis .
Quant Gavains ot traite l'espee , Vistement vint a la meslee , Sel fiert par mi le hiame amont ; Et cil si tres bien li respont Que Gavains moult s'en mevella .
Moult par fu dure et moult dura La bataille des dous vassax : Des escus , des cors , des cevax , Se sont mainte fois encontré , Mais il erent si bien armé , Et lor auberc si fort estoient , Ke peu mesfaire se pooient .
A monsegnor Gavain avint , A une fois que a lui vint Por lui grever et asaillir , Qu'il le feri par tel aïr , Amont sor le hiaume luisant , Que contreval glaça le brant , Si descendi desor l'escu : Des qu'en la boucle l'a fendu , Si qu'il n'en pot son brant ravoir .
Et cil par force et par pooir Se parti tantost de Gavain , Se li fist voler de la main La bone espee que il tint , Dont a Gavain grant ire avint .
Se Gavains douta la meslee Quant il ot perdue s'espee , Nus hom ne s'en doit mervellier .
Il esperone le destrier , Par devant Escanor se lance , Et saisi vistement la lance Qui ert caüe a Escanor .
Il ne le dounast por tout l'or Qui soit desi en Antioce .
Le bon destrier ariere broce , Si retorne a loi de hardi , Por requerre son anemi .
Endementiers qu'il le requiert , Se porpensa se il le fiert Sor le hiame u sor l'escu , A ce qu'il a si grant vertu , Que sa lance peçoiera U que des puins li volera , Si n'ert ja , conment qu'il en ciee , Que durement ne l'en mesciee .
Car a escient set et voit , Se sa lance perdue avoit , Qu'il ne porroit arme trouver A desfendre u a prover , Dont il peüst faire nul bien .
Lors se porpense d'une rien , Qu'il ne li puet faire nul mal , S'il ne fiert par mi le ceval .
Lors esperone le destrier ; Et cil qui tint le branc d'acier L'a moult fierement atendu .
Gavains a le ceval feru A l'encontrer par mi le pis , Si que li fers en est saillis Par mi le senestre costé .
Lors s'est d'Escanor acosté .
Au caoir que li cevax fist , Par le bort de l'escu le prist , Si li a del col erracié , Si en a son brant fors sacié .
Moult fu cil iriés , quant il voit Son ceval mort et lui caoit ; Moult vistement en piés resaut : « Gavains , dist il , por cest asaut Ne sui je pas ne mors ne pris , Si en estes de vostre pris Vers moi durement enpirié .
O moi serés parex a pié , Se le brant d'acier ne me faut .
» Gavains set bien se il l'assaut , A ce qu'il est et grant et fort , Ja li ara son ceval mort ; Mix le veut il requerre a pié , Car durement seroit irié S'il veoit mort le Gringalet .
Poignant s'en vint a son vaslet ; Tout de son gré est descendu , Son ceval li baille et l'escu Qu'il ot a Escanor toloit , Puis revint arriere tout droit El pré u Escanors l'atent .
Et cil plus de demi arpent Vait encontre les menus saus .
La veïsciés moult durs assaus Menuement reconmencier , Et sous les espees d'acier Fauser moult souvent les haubers ; Tout devienent vermax les fers , Qui plus erent blanc d'une flor .
La peüsciés moult dur estor Entre les dex vassax veoir , Car saciés de tout son pooir Grieve li uns l'autre et enconbre .
Li damoisiax qui ert en l'onbre Et les puceles font grant duel .
« Lasse , fait cascune , mon wel Seroie jou orendroit morte .
» A mervelle se desconforte Cele qu'Escanors amena ; Por le grant paour que ele a Caï a la terre pasmee , Et quant ele fu relevee Si conmença un duel a faire Conme de crier et de braire : « Lasse , fait el , maleüree , Se je en estrange contree Pert sifaitierement ensi Mon soulas , mon cuer , mon ami , Dont i ving jou en mal endroit .
J'ai oï dire , et si est droit , Que de sorfait ne vint nus biens .
Li tors est mon ami et miens ; Car il estoit en son païs Rices manans et poëstis , Et jou de tout bien aaisie .
Si fui par sorfait envoie Toute seule a le cort le roi , Puis vint mes amis aprés moi Prendre moi , voiant maint baron , Por avoir raisnable ocoison De conbatre soi a Gavain .
Il cuidoit estre bien certain , Se il Gavain vaintre peüst , Que en tout le siecle n'eüst Chevalier qui l'osast atendre .
» Li dex celi n'est mie mendre , A la pucele o le cief bloi , Que moult avoit corox en soi , Que Gavains prist el cimentire : « Lasse , fait el , ne sai que dire , Se je en tel guise pert ci Le bon chevalier , le hardi , Qui m'a jetee de tel painne , Et qui a tel honor me mainne Ensanble o lui en sa contree .
Lasse , dolante , et esgaree , Remandrai ci a grant martyre .
» Et li damoisiax par grant ire Ront ses caviax et crie et brait : Onques si grant duel ne fu fait Par seul trois gens com il demainent .
Et li doi chevalier se painent D'ex ocirre , c'est grant damage .
Mais Gavains a grant avantage , Por l'escu qui au col li pent ; Et neporquant bien se deffent Escanors qui nel doute mie , Par sanblant , vaillant une alie .
Gavains irïement li vint ; De la bone espee qu'il tint Desus le hiaume le feri , Si qu'il li trenca et fendi Tox les las , que les lui el pré Est le hiaume en tere volé ; Puis le refiert tout derecief .
Cil se deffent a moult grant grief , Et neporquant tel coup li done Sor le hiaume , que tout l'estone , Si que li caus est descendus Si durement desor l'escu Qu'il l'i abati dusqu'au heut .
Escanors qui forment se deut , Et qui mais ne s'a dont deffendre , Merci li crie et se veut rendre , Mais Gavains ne le veut recoivre , Qu'il crient qu'il nel veulle deçoivre , Por çou qu'il li ert mescaoit ; Et crient se de lui revenoit El desus , que ne l'oceïst , Por çou que sa mere li dist Que ja ne doutast se lui non .
Ce l'en a mis en soupeçon , Et tant le het dedens son cuer K'il ne souferroit a nul fuer K'il li escapast vif ne sain .
Lors le feri trestout de plain A descouvert par mi le vis .
Par desus les ex en a pris Tout le nés et l'une des faces ; Del caup i parurent les traces ; Des qu'es espaules l'a fendu .
A cel caup l'a mort abatu .
Lors i vint le vaslet pognant , Et cele , grant joie menant , Que Gavains o lui amena .
Et cele grant duel demena Qu'Escanors avoit amenee , Mais que Gavains l'a confortee , Ki por li corut erranment .
Moult par li prie doucement Qu'ele l'oublit si se confort : « Bele , fait il , se je l'ai mort , Ne me doit estre en mal retrait ; Car ç'a esté par son sorfait , Ki vous esmut de sa contree Por porcacier ceste mesllee .
Mais de çou soiiés toute certe Bien vous restoerai la perte , Se volés croire mon consel .
De nule rien ne me mervel Se vous avés ire et pesance , Mais de ce soiiés a fiance Que je vous en menrai o moi A grant joie a la cort le roi , Si i arés a grant honor A vostre cois dru u segnor , Le quel que vous vaurés eslire .
- Sire , dist el , n'i a que dire ; Fait ert vostre conmandement .
Quant en vostre merci me rent , Faites ent tant a cief de tor Que prou i aie et vous honor .
» Lors s'aparellent de l'errer .
La damoisele fait monter Que Gavains o lui amena Sor un bon palefroi qu'ele a .
Gavains monta sor son destrier , Et le vaslet , qui ert legier , Et qui moult volentiers le fist , Le damoisele Escanor prist De devant lui sor le roncin .
A tant se mettent au cemin .
Lors le mena le damoisel Herbegier au premier castel , U il orent ostel moult rice , Car li sire n'estoit pas nice , Qui d'ex grant joie demena Por le vaslet quis amena , Si rot grant joie de Gavain .
Le chevalier n'ert pas vilain , Ki fist au matin atorner , Quant il vit qu'il durent monter , Un palefroi moult ricement , Tout en ert fres l'acesmement , Li lorains , li frains et la sele , Sel dona a la damoisele Que cil portoit sor le roncin .
A tant se mettent au cemin .
Or oirre moult Gavains plus bel , Qu'o lui porte le damoisel Son escu , son elme et sa lance .
Gavains , qui de l'errer s'avance , Tant crut et hasta sa jornee Qu'il aproca de sa contree .
Une gaudine aprés un bruel Trespassa , tant que de Carduel A set petites liues vint .
Une aventure li avint Ileuc , que je ne doi pas taire : Car il oï crier et braire Une pucele a grant besoing , Et ert en la forest si loing K'a grant paine en oï le cri .
« Vaslet , fait il , as tu oï Que j'ai oï ? » Et cil respont , Et les damoiseles si font , Qu'eles l'ont pieça entendu .
Et Gavains a lors respondu : « Par foi , fait il , je ne lairoie , Por rien el monde que je voie , Que je n'aille a li por savoir Quele ocoison el puet avoir De plourer qui si se demente , Et je quit bien que ceste sente Me menra trestout droit a li .
Vallet , et tu m'atendes ci , Entre toi et ces damoiseles , Tant que je sace ces noveles , Por quoi ele est en tel esmai .
Et quant je le voir en sarai Je revenrai ici tout droit , Et saces que c'ert orendroit , S'autre ocoison ne me detient .
Biax amis , et se ce avient Que je tele aventure truisse Que bien tost revenir ne puisse .
Trestout ce grant cemin tenras , Droit a Carduel , et si diras A la roïne de par moi Que ces puceles li envoi .
Et si li di de moie part Que por le moie amor les gart , Et bel les apiaut et honort Tant que je venrai a la cort .
Et s'el te demande nouveles Ne de toi , ne des damoiseles , Qui ele sont , bien porras dire .
- Volentiers , fait li vaslés , sire ; Ja de mot menti ne l'en ert .
» Et Gavains des esperons fiert Le Gringalet cele part droit U la pucele oïe avoit .
Quant il ot une piece alé , Et il ot un tertre avalé , Si a la pucele veüe .
De la robe qu'ele ot vestue , Ki tant ert avenant et bele , De son lorain et de sa sele , Del palefroi qui si ert rice , Si com le conte le m'afice , Ki plus ert blanc que nule flor , De son frain et son ator , Ki trestout vauroit deviser Et bien i vauroit aviser , N'a si bon clerc dusqu'a Paris , Ja tant n'i metroit son avis , K'il en deïst por nule painne Tout le voir en une semainne , K'il n'i trespassast quoi que soit .
Mesire Gavains tres bien voit Que nus hom ne li faisoit mal ; Il esperone le ceval , Si est venus tout droit a li : « Cil Dix , fait il , qui ne menti , Bele , vous doinst joie et honor .
L'ocoison de vostre dolor , Por quoi vous faites dol si grant , Vous requier et pri et demant Ke me dites , s'il ne vous poise .
» Cele qui ert france et cortoise Li respont : « Sire , volentiers .
Sire , fait ele , uns chevaliers , Biax et prox et cortois et sage , Ki m'amena en cest boscage , M'amoit par amors et je lui .
L'ocoison de mon grant anui Vous conterai : jewi matin , Quant nous alion ce cemin , Entre moi et mon ami cier , Si oïmes un duel moult fier K'une pucele demenot .
Ensi le fist , ensi li plot , Que en cel cemin me laisça ; Le bai de Gascogne eslaisça , Por aler l'aventure querre .
En ceste piece ci de terre Me rouva que je l'atendisse , Mais ains que de li departisse , Me bailla un sien esprevier , K'il amoit plus et tenoit cier Que rien en cest siecle vivant .
Bien savoie qu'il l'amoit tant Com il pooit plus amer rien , Fors seul mon cors ; si me dist bien Que sor toute rien li gardasse .
Et jou conme caitive et lasse De grant folie m'entremis : L'esprevier a disner enpris , Ki d'oisiax moult petit savoie .
Endementiers que jel paisçoie D'un oiselet qu'il avoit pris , Li espreviers , qui ert assis Sor mon puig , si m'est escapés .
Mes amis en sera dervés , Quant il venra ; si sui traïe , Par mescaance et par folie .
Jel counois tant a orgellox , A felon et a estorçox , Que je dout que ja mais ne m'aint ; Et je n'ai ki l'oisel reclaint , S'uns autres ne s'en entremet .
» Et Gavains li dist et pramet Que son esprevier li rendra , Ne de li ne se partira Desi qu'ele en soit resaisie .
La damoisele l'en mercie , Qui de la pramesse a grant joie : « Sire , fait el , Dix vous en cie Ke l'esprevier puisciés reprendre ; Car se vous le me poés rendre , Dont m'arés vous toute garie , N'il n'ert ja mais jor de ma vie Que seul del dire ne vous aim .
- Bailliés moi , fait il , le reclaim S'irai l'esprevier apeler .
» Moult s'entremet du reclamer L'oisel , qui siet el caisne haut ; Mais nule cose ne li vaut , Car il ne fait sanblant ne ciere .
Il vait avant et puis ariere , Mais tout içou ne li vaut rien , Et de çou li va auques bien Que l'esprevier pas ne s'eslongne , K'il est ataciés a la longne .
Quant il voit que rien ne li monte , Moult vistement el caisne monte , Ne mais qu'il fu ains dearmés .
Quant il fu u caisne montés , A tant es vous le chevalier ; Les armes vit , et le destrier , Si a demandé qui il sont .
« Au mellor chevalier del mont , Fait la pucele , et au plus prox : Bien les en os aatir tox , Fors vous seul , que je n'i met pas .
» Conté li a eneslespas Com il l'avoit ileuc trouvee , Seule , pensive et esplouree Por la perte de l'esprevier .
Lors li respont le chevalier : « Pute , fait il , vous i mentés .
N'est pas l'afaire issi alés ; Moult va autrement la besoigne .
Je sai moult bien com cil s'eslongne , Qui sa barate veut couvrir .
Cuidés me vous por fol tenir , Et mencoigne prover a voir ? Je puis a escient savoir , Car maintes fois l'ai esprové , Ke moult a tost fenme trouvé Qu'ele doit dire a son besoing .
» Por mon conte que je n'aloing , Ne veul lor barate descrire .
Assés m'en avés oï dire En autres lius , si m'en tairai .
Mais li chevaliers sans delai Prist le palefroi par le frain , Et le ceval a l'autre main Que Gavains avoit amené .
Puis est vers celi retorné , Et li dist qu'en sa conpaignie N'iert el ja mais jor de sa vie : Iluec le laira toute seule .
Ja mais nel servira de boule ; Trop l'en a servi longement , N'onques mais si apertement Son barat ne seut ne ne vit .
Et mesire Gavains li dit : « Sire , dist il , ne cuidiés mie Que jou por vostre vilenie Venisce ça ; n'onques n'avint ; Onques seulement ne me vint En corage ni en porpens .
Ja n'arai tant perdu de sens Que jou tel outrage requiere .
Or oiiés de çou ma proiiere : Ke en prengiés mon escondit , Et je juerai sans respit , Quant vous plaira , moult volentiers , Moi vintisme de chevaliers , Ke je vostre honte ne quis , Ne jou parole ne li dis , Se vous l'aviiés toute oïe , Dont el fust par vous enhaïe .
» Et li chevaliers li a dit : « Ja n'en prendrai vostre escondit ; Moult pris poi vostre sairement .
Je sai moult bien conment cil ment Que de tel barate s'essoigne .
» A tant o les cevax s'eslongne , Si qu'il ne sorent qu'il devint ; Et mesire Gavains revint A la damoisele au cler vis Quant il ot l'esprevier repris , Si l'a doucement confortee : « Or ne soiiés mie effree , Ma damoisele , fait icil Qui d'autres homes valoit mil Por amor , honor et francise .
çou saciés bien que sans faintise Avrés mon consel et m'aïe , Ne ja mais nul jor de ma vie Ne vous gerpira duqu'a tant Que ce soit par vostre conmant Por aventure qui m'aviegne .
- Sire , fait el , Dix vous maintiegne Et gart d'autre mesaventure ; Car saciés de ceste aventure Ai je grant ire et grant dolor , ar por bien faire et por honor ous est issi mesavenu : Vous n'estiés a moi venu Fors por moi conforter de m'ire .
- Bele , fait il , n'i a que dire ; Del desconforter n'i a rien .
Une fois mal et autre bien Couvient a prodome avenir , Ne ja ne li doit souvenir , S'il puet autre fois honor faire , Que por çou s'en doie retraire .
» Quant Gavains ot prises ses armes , Qui gisoient desox les carmes , D'iluec s'en part , plus ne sejorne , O la damoisele s'en torne .
Ne set quel part ne en quel tere Aventure veut aler querre , Si ne set ne conment ne queles ; Mis volentiers les queïst teles , S'il onques faire le peüst , Que il l'aventure seüst U le chevalier est alé Ki son ceval en a mené .
De ce est en moult grant porpens .
Lors conmença uns si lais tens , De noif et de pluie et de gresle , Ki tout caoient pelle et mesle , Tounoille , foudre et espars , Ki caoient de toutes pars , Si qu'il ne set que faire puiscent , Ne de quel part plus pres il truiscent Castel ne borc ne herbegage ; Car seulement un ermitage N'a il en toute le forest .
« Sire , dist ele , si vous plest , Je vi orains sor cest cemin , Par u je ving jeui matin , Pres de ci une crois couverte ; Et se nous poions sans perte Desi a le crois parvenir , Encor porrions bien garir A l'aïe del creator .
- Bele , fait il , il n'i a tor Fors de l'aler delivrement .
» A la crois vinrent erranment , Si s'i mucierent anbedui .
Moult i soufrirent grant anui , Entre la pucele et Gavain ; Car toute nuit dusqu'au demain Dura cele tormente isi , Ne nus d'ex d'ileuques n'isi , N'il n'i mangierent ne ne burent ; A la nue terre se jurent , N'il n'i orent nule rien plus ; Je ne vous di rien du sorplus , S'il i orent autre delit , Mais itant vous di que lor lit Fu moult durs et mesaaisiés .
L'orés , qui n'ert pas acoisiés , Lor fist grant mal et grant contraire ; Et Gavains , qui ne pot plus faire A la pucele de soulas , Le tint toute nuit en ses bras , Si que il jut devers l'oré , Et si tint son escu doré Detriés son dos por le tormente , Ki si le destraint et tormente .
Et si a l'esprevier assis Que il avoit u caisne pris Amont sor le las de la crois , Si orent cavé un destois , K'il n'i orent autre cousin .
En tel guise dusqu'au matin Soufrirent , et quant il fu jor , Par le plaisir au creator Si fist bel tans et cler et pur .
Et li niés au bon roi Artur Fu forment iriés et pensis ; Moult par se tint a entrepris De la pucele qui fain a .
C'est li tiers jors que ne menja , N'il n'en puet prendre nul conroi ; Mais la grant paour et l'effroi K'ele a eü du grant orage Li taut de mengier le corage , Se qu'ele a le fain oubliee .
« Bele , fait il , que vous agree , Que vous plaist il que nous façons ? Ja consel ne secors n'arons Por demorer ci en cest bois .
- Sire , fait ele , a vostre cois ; Je ferai tout vostre plaiscir .
Mais je ne sai le quel coisir , Le sejorner u le mouvoir ; Car nous n'avons nul estovoir Par quoi nous puisçons sejorner , Et tel mal me fera l'esrer Que je ne sai le quel en prendre .
- Pucele , fait il , a l'atendre , Voi jou nostre grant enconbrier .
» A tant es vous un cevalier Qui le cemin venoit vers ex .
Li chevaliers n'ert mie sex , Qui bien paroit pro et vassal , Ains faisoit mener un ceval A un escuier devant lui .
Ensanble le virent andui , Entre Gavains et la pucele ; Et il wida tantost la sele Del palefroi , quant il les vit .
A soi meïsme l'avoit dit K'il ont d'aïe grant mestier , Et si pense que d'ax aidier , Por çou qu'il sanlent bone gent , Seroit moult grant afaitement , Et c'on lor face aucun secors .
Vers eus torna trestout le cors , A l'ançois que il onques puet ; Et mesire Gavains s'esmuet , Et la pucele , contre lui , Si le saluent anbedui .
Cil bonement les resalue : « Biax sire , de vostre venue , Fait Gavains , nous ert grans mestiers .
- Dites moi , fait li chevaliers , Si vous plaist , conment vous errés , Ki vous estes et dont venés , Et u avés anuit geü , Et s'avés mengié ne beü Puis qu'entrastes en la forest , Et si me dites , se vous plest , U vous aves enpris ceste oirre .
» Et Gavains li respint en oirre , Si li a ensi raconté Com je vous ai ici conté ; Et cil qui bien fu ensegniés S'est de la mervelle segniés Que si lor est mesavenu .
« Des que je sui a vous venu , Et vous m'avés conté vostre estre , De mix , fait il , vous en doit estre .
Je vous aiderai se je puis , Mais un don vous demant et ruis , Ançois que vous aiiés men don , Que me dongniés un gueredon Au jor que je demanderai .
» Et Gavains dist : « Jel vous donrai Volentiers a vostre plaiscir , Ne mais que jel puisce aramir .
» Cil li a dit : « Ne cuidiés mie Que je face tel vilonie Que je don vous demant por rien Que ne puisciés aramir bien , Que ce seroit trop grant forfait .
» Et Gavains dist : « Dont ert il fait , Quant vous issi le demandés .
» Et cil dist : « Dont me conmandés Tout en travers vostre plaisir .
Cel mien ceval poés saisir Aveuc vostre oex , car jel vous doig : Bien ai veü vostre besoing , Dont vous estes moult esmaiiés .
Por çou me plaist que vous l'aiiés ; Et veul que ceste damoisele , Ki me sanle cortoise et bele , Ait por le besoig que je voi De moie part ce palefroi , Ensi com il est atornés .
Il m'ert moult bien gueredonés A mon besoig , et en liu mis , Des que vous le m'avés promis ; Je ne vous en redout de rien .
» Et Gavains dist : « Vous dites bien ; Je vous en rent cinc cens mercis .
Ne devés pas estre escondis , Quant si bel don m'avés doné , K'il ne vous soit gueredoné ; Se j'en pooie en liu venir , Vous i porrés bien avenir .
» Fait soi li chevaliers par tans : « Et je sai bien que a nul sens Ne remanra , se jel demant , Que je n'aie mon couvenant .
Mais je requier , s'il ne dessiet , A la pucele qui la siet , Et vous , que j'en veul moult priier , Que me doigniés cel esprevier Que je voi sor cel las seoir , En atente de mix avoir : Moult me sanleroit le don grant .
Savés por quoi jel vous demant ? Se je ja mais vous reveoie , Et l'esprevier o moi avoie , Par çou vous ramenberriiés K'un guerredon me deveriés : Por çou le vous ai demandé .
» Et Gavains a lors conmandé A la pucele que li baut : « Sire , fait il , se Dix me saut , Se je peüsce autre conroi , Por le grant bien que en vous voi , Prendre de vous en nule guise , G'i eüsce grant paine mise ; Mais saciés bien que je ne puis .
» Et Gavains dist : « Je ne vous ruis Nule riens plus que fait m'avés .
» Et cil li dist : « Vous ne savés Qui je sui , ne ja ne sarés Desi a tant que vous arés Pooir de mon guerredon rendre .
» Lors fist son escuier descendre , Conme sages et bien apris ; Et quant il ot d'ex congié pris , Si est montés sor son roncin .
Ariere trestout le cemin A par mi la forest tenu , Ensi com il estoit venu .
Gavains a pris le palefroi , U il avoit moult rice agroi , Conme de lorain et de sele , Si a montee la pucele , Et il est u ceval montés .
Puis s'apensa des grans bontés Ke li chevaliers li a faites .
Par maintes fois les a retraites Et porpensees en son cuer , Et si doute que en nul fuer , Ce l'en a fait moult esmaiier , Ne l'en puist a son gré paiier , Ensi conme li est avis .
Et la damoisele au cler vis Est en grant joie et en grant hait Del secors que Dix li a fait ; Car moult estoient esmaiié , Mais or sont il bien avoiié , De bons cevax bien atorné .
Lors s'en sont ensanle torné , Et oirrent une voie plaine , Si com aventure les maine .
En tel guise com je vous di Oirrent dusqu'apres miedi , K'il n'ont ne mengié ne beü ; Lors ont un chevalier veü , Armé moult bien et moult a droit , Qui venoit vers ex trestout droit .
Li chevaliers lor dist en haut : « Biax sire , fait il , Dix vous saut , Et vostre bele conpaignie .
- Chevalier , Dix vous beneïe , Fait Gavains , et vous doinst honor .
Ensi ai erré toute jor , Ne sai quel part , par aventure .
» Et cil respondi a droiture , Ançois que il li laist plus dire : « Dites moi , fait il , biax dox sire , Vostre non , s'a plaisir vous vient ; S'il vous plaist , savoir me couvient Ki vous estes et dont venés : Vous me sanlés gens esgarés , Et qu'en cest bos avés geü .
Moult i avés anuit eü , S'il est issi , mauvais ostel : N'i eüstes ne pain ne sel Vin ne poisçon ne autre rien ( Je m'en sui aperceüs bien ) Que vous peüst mestier avoir .
Se vous eüsciés tout l'avoir C'onques eut le rice Soudain , N'eüsciés vous por tout un pain , Ne un tout seul hanap de vin .
- Vous estes , fait Gavains , devin : Ensi nous est il avenu .
» Et cil qui ert a ex venu Li dist : « Frans chevaliers , itex Ne fu pas ersoir mes ostex ; Ains me vant bien k'une pucele , La plus cortoise et la plus bele Qui soit desqu'au porce de Rome , Et si est fille a si haut home Tant qu'ele est dame du castel , Me fist ersoir tout le plus bel C'onques nul chevalier eüst : Car nule rien qui me pleüst Ne me fu desdit ne veé .
- Moult fustes dont mix areé , Fait li Gavains , que je ne fui : Nous n'eümes ne ier ne wi , Entre moi et ceste pucele , Qui vausist pas une cenele , De rien que on peüst mengier .
- Biax sire , fait le chevalier , Je vous pramet bien et otroi Que ains que vous partés de moi , Ja mar en serés esmaiiés , Serés vous moult bien avoiiés D'avoir ostel et bel et cointe .
Je weul moult estre vostre acointe , Et en vostre conmandement ; Mais or oiiés premierement , Ançois que vous aiiés del mien , Conment je vinc primes a bien .
Biax dox sire , il avint jadis , Bien a passé cinc ans u sis , Quant j'estoie encor jovencel , Aprentis d'armes et novel , Que je amai une pucele , La plus cortoise et la plus bele Qui soit desi a Carlion .
Hardi me fist conme lion Amors qui en ses las me mist ; Cortois et enprenant me fist , Tant que je le requis d'amor .
Pensis li mostrai ma clamor Au plus sagement que je poi .
Ele prisa mes dis moult poi , Et se seut en moult grant despit ; Porquant si m'en quist un respit , Et dist que s'en porpenseroit , Et quant elle me reverroit Si m'en respondroit son plaisir .
Je ne voil pas longes soufrir , Ains le revinc veoir par tens , Et si li priai del porpens Et del respons qu'ele dut faire , Conme cortoise et debonaire , Me respondist sa volenté .
Quant je me fui moult dementé , Et ma mesestance contee , Ele ne fu pas esgaree De respondre raisnablement , Et me prouva moult vistement A buens et a verais ses dis .
Ainc ne furent par moi desdis , Car je vi bien que c'ert raison , N'el ne querroit fors ocoison Par quoi je m'en fuisce tornés .
“ Amis , dist el , se vous m'amés , Et vostre parole est certaine , Que por moi soiiés en tel paine Com vous m'avés dit et conté , Dont sai je bien de verité Ke vous ne querrés par ma honte .
Il n'a fil a si rice conte En Gales ni en Engletere Ki m'osast proiier ne requerre Que je l'amasse en tel maniere , Que je feïsse sa proiiere , Ne qu'il eüst por nul porcas , De moi ne joie ne soulas , Neïs seulement d'un baisier , Devant la qu'il fust chevalier .
Et se vous el me querriés Dont sai je bien que vauriiés Veoir ma honte apertement ; Mais je vous di seürement Que se vous estes chevalier Et je vous oi d'armes prissier , Si que le pule bien en die , Ke je devenrai vostre amie .
Ja mar en douterés de rien ; Aseürés en serés bien Ançois que vous partés de moi : Par cest anelet de mon doi , A ceste esmeraudete fine , Vous fas de m'amor la saisine , En tel guise com je devis .
Et si vous di , biax dox amis , Que je vous fas tel convenant Ke vous ne me querrés avant , Car saciés que par le sorplus Perderiés le mains et le plus .
” Moult fui liés quant je tant en oi ; De li pris çou que prendre en poi , Car l'anel del doi li saca : Par l'anel l'amor atacai , Et par le don qu'ele me fist .
Et la damoisele me dist , Moult doucement , au departir , Ke se je voloie joïr De li , ne de sa druerie , Que d'orguel et de vilonnie Me gardaisce , et de tout sorfait ; Et je li dis que c'ert bien fait Quant ele l'avoit conmandé .
Et quant j'euc congié demandé Si m'en alai en mon païs .
Par mon pere et par mes amis Euc armes dedens la quinsainne ; Et saciés que je mis grant paine A porcacier pris et honor .
Tant fis que la gent de l'onor , Et li jone et li cenu , Distrent qu'il n'avoient veü Onques mais a un chevalier En tant de terme porcacier Si grant pris com j'avoie fait .
Je ne vous puis pas cascun fait Ne cascune ouvre raconter , Mais bien vous os dire et conter Que j'en soufri maint grant ahan .
Et quant ce vint au cief de l'an , S revinc a ma damoisele , S li ramenbrai la querele E le couvent qu'ele me fist ; Et la damoisele me dist Que j'avoie trop entrepris : N'estoie pas de si grant pris , De tel los , ne de tel bonté , Que je deüsce estre monté D'avoir la si tres tost conquise .
Et se je euc grant paine mise , Le premier an , a querre pris , Saciés de voir que je i mis En l'autre aprés tes quatre tans ; Et quant vint au cief de deus ans , Si revinc a m'amie arriere , Si li ramanbrai ma proiiere , Et le convent qu'ele me fist .
Et la damoisele me dist Que je querroie grant sorfait : N'avoie pas d'armes tant fait K'encor le deüsce requerre .
Le tierc an alai men pris querre , Si que tout mon pooir i mis ; N'onques n'oï de nul païs Parler , ne de nule contree U il eüst nule asanlee De guere ne de tornoiier Que je n'i fusce le premier , Por çou que g'i peüsce ataindre ; N'onques encor ne me soi faindre D'estre cortois et honerable .
Que vous feroie longe fable ? Tant fui dedens cel an prisiés Si cortois , et si envoisiés , Si biax , et si prox , et si gens , Et tant amés de toutes gens Par tout u j'ere couneü , Encore est il moult bien seü , Car la parole en ert trop grant , Si fas que vilain qui m'en vant , Mais por le voir que je vous cont De cief en cief le vous racont , Si com l'aventure m'avint .
Et quant au cief de trois ans vint , Si revinc arriere a m'amie ; Dis li que de sa druerie M'avoit saisi par un anel , Si n'estoit pas seant ne bel Que plus le me contretenist .
Et la damoisele me dist Que je disoie bien raison : N'i avoit que une acoison Que bien ne la deüsce avoir .
A escient pooit savoir , Tant l'en avoit le monde dit , N'i avoit mais nul contredit Que d'armes si grant pris n'eüsce Que par droit avoir le deüsce ; Mais encor i ot une essoine .
Puis me dist : “ Ce vous en eslogne ; Une cose vous nuist vers moi : La trecerie que je voi Par tout le monde conmunal ; Car tant sont trestout desloial Que cascuns qui a cief en trait , Et de s'amie ses bons fait , Je n'en voi nesun trestout sous Que des que il en est saoul Que tantost autre ne requiere .
” Puis me dist qu'en itel maniere Ne me voloit el pas amer : En travers me voloit clamer A estre siens s'ele estoit moie ; Ja de li saisine n'aroie Desi qu'ele en fust bien seüre .
Et je respondi a droiture Ja mar en douteroit de rien : Je l'en aseüroie bien Par sairement u par fiance .
El dist que par tel seürtance Ne seroit el ja aseür ; Le neveu au bon roi Artu , Gavain le prou et l'enseignié , Ki tant est amé et prisié , Voloit qu'en plege li livrasse .
Oiiés com el fu fole et lasse Et dolante et maleüree ; Car par trestoute la contree Ert seü qu'il estoit ocis .
Et je demaintenant li dis , Qui dire pas ne li voloie Sa mort , que pas nel counissoie , Si ne sai s'il me plegeroit Quant de rien ne me counisoit .
Quant Gavains oï ces noveles , Du vallet et des damoiseles Li resouvint donques a primes .
“ Non fac jou , dist el , jou meïsmes , Ki en plege le vous demant ; Quoi que je face a en avant , Nel conois or fors d oïr dire .
Mais a tout le mont l'oï eslire Que c'est tot li mix enteciés , Li plus loiax , li plus prisiés , Li plus prox et li plus raisnable Qui soit de la Reonde Table .
Quant il est tant loiax et prox , Et je l'oi aficer a tox Que nus ne l'ose contredire , Nis cil qui de lui ont envire Ne s'osent de rien entremetre , Bien m'os donc en son plege metre .
Se vous issi le me livrés , Car se vos ne l'en delivrés Bien sai qu'il s'en deliverra Et vostre cors me liverra , S'il vous ataint , volliés u non , Car il est de si grant renon , Si cortois et si bien apris .
Se vous avés vers moi mespris , Ne entrepris de nule riens , Tant est loiax que je sai bien , Se par vous en plege l'avoie , Et je me meïsce a la voie D'aler l'en a la cort semondre , K'il m'en venroit çaiens repondre , Et comme pleges contenir ; Et se il vous pooit tenir Par force tant vous destraindroit K'amender le vous covendroit .
En sa loiauté tant me fi , Que jel recevrai bien de ci , Je nel quier ja aler avant .
” Et je li dis : “ Jel vous creant , ” Qui bien savoie qu'il ert mort .
Ensi fumes a un acort , Entre moi et ma damoisele .
Or fu ma parole plus bele Quant ele m'ot tel couvenant .
Ke vous iroie jou contant ? Ersoir premere fois m'avint Que ma besoigne a droit point vint , Et que je jui ensanble o li .
» Et Gavains lors li respondi : « Dites moi dont u vous alés : Savoir weul , quant vous tant valés , Et vous avés si bele amie , Por quoi l'avés si tost guerpie .
» Cil li dist : « Jel vous dirai bien .
Veoir vois la plus bele rien Qui soit de ci desi qu'a Tors : Priie l'ai lonc tans d'amors , Si me doit wi cest jor respondre .
- Bien vous doit ore Dix confondre , Fait Gavains , et si di que fox , Car laidement avés or sax A la pucele son servise .
Vous l'avés nouvelment conquisse , Et si l'avés trois ans proiie , Et s'est la premiere foie K'ox en avés eü vos buens , Si devés estre trestox suens Par le counvent que li feïstes , Si qu'a vostre dit li meïstes En plege le Bon Chevalier ; Or alés un'autre proiier .
Ci ne voi je mot de raison , Car vous n'avés nule ocoison Par quoi enhaïr le doiiés : Por Diu vous pri que vous soiiés Vers la damoisele loiax .
Cil qui sont treceor et fax Vers celes qui ne lor meffont Fuscent or tout segnié el front , Pleüst a Diu le tout poisçant ; Car il en a par le mont tant Qu'i font as loiax grant contraire .
» Et cil dist : « Qu'avés vous a faire De moi ne de ma damoisele ? Cele est tant avenans et bele , Si cointe , et si noble , et si sage , Et si est de si haut parage , Qui me doit faire mon respons , Ke trestout les plus haus barons Qui soient desi a la mer Metroient paine a li amer .
Li autre m'a tant travellié , Tant en ai pensé et vellié , Si m'a rendu mon gueredon , Et el m'a de s'amor fait don ; Je l'ai moult tres bien deservie , Car tant l'ai amé et servie , Et tant ai a çou entendu , Qu'el ne m'aroit oan rendu De mon service la moitié .
Et quant je ai tant esploitié Ke jou qui ai en painne esté En ai sor li la poesté De faire li corox avoir , Li veul issi faire savoir L'anui que j'ai por li soufert : Tel merite a qui issi sert .
» Gavains li dist : « Gentil franc honme , Por tox les sains c'on prie a Rome , N'entreprendre ja vers li tant , Ains li tenés son convenant , Si ferés bien et que cortois .
Il n'a sou ciel si rice rois , Se il avoit vers li tant fait , Que ce ne fust trop grant forfait , Se il le deguerpissoit si .
» Et li chevaliers respondi : « De nient vous oi entremetre .
Je ne vos en veul rien prometre Que moult bien tenir ne vous velle .
Il me plaist moult qu'ele s'en duelle , Quant ele m'a tel anui fait ; Et ce est la some del plait , Je n'en feroie rien por vous .
» Et Gavains dist : « Ce est l'estrox .
J'amai tant monsegnor Gavain Ke je feroie que vilain Se je soufroie qu'il eüst Reproce la u mes cors fust , Ne se il a mort u a vie Estoit retés de vilenie .
Quant vous por raison ne por bien N'en volés faire nule rien , Ne por moi qui tant vous en pri , Une cose de voir vous di : Quant vous volés tant entreprendre , Il vous convient de moi deffendre .
» Et cil respont : « Or sui jou pris .
Moult m'avés de legier conquis , Ki quidiés que je rien en face Ne por vous ne por vo manace .
» Que vous en diroie je plus ? Lors se traient un poi en sus ; Bien s'acesmerent les vassax , Et laiscent corre les cevax , Se se fierent par tel angousce Que l'une et l'autre lance frousce .
Mais quant li uns ot l'autre outré , Il se sont si entrencontré , Car il vinrent si radement , Et se li livres ne me ment , Il se sont si entreferus Des cevax , des cors , des escus , Ke il et li ceval caïrent .
Et li chevalier sus salirent .
Tantost com Gavains sus sali , Radement et bien asali Le chevalier , l'espee traite ; Tele envaïe li a faite Ke cil en est tox esmaiiés ; Neporquant bien li a paiiés De tox ses caus les gueredons .
Nes a pas receüs en dons , Ains li a bien gueredonés ; Car tes set vins l'en a donés Dont uns autres moult s'esmaiast , Ki en tel guise li paiast .
Neporquant mesire Gavain L'outra d'armes au daerain , Si que cil ne se pot deffendre .
Mais quant il vaut s'espee rendre , Mesire Gavains li dist lors Que ja s'espee ne son cors Ne recevra en tel maniere , K'il ne vaut onques sa proiiere Orains por nule painne oïr .
Mais s'il a talent de joïr Ne de son cors ne de s'onor , Tenir li convenra l'amor K'a la damoisele a pramisse .
Et se li dist qu'en itel guisse Conme lui et li convendroit , Quant en sa prison li rendroit , L'en feroit il la seürté .
Et cil qui ert d'armes outré Li respont : « Volentiers , biau sire .
- Dont vous couvient vostre non dire , Fait Gavains , que savoir le veul Por conter ceste ouvre a Carduel .
» Et cil dist : « J'ai non Espinogre .
En tout le roiame de Logre Ne quidoie je pas trouver Ki me peüst d'armes outrer ; Et si est de Wi men sornon .
Or me dites le vostre non , Et de quel terre estes venu ; Car s'il m'est issi avenu Ke hom qui ne soit de grant pris M'ait a armes vencu ne pris , Por que m'amie dire l'oie , Ja mais a nul jor n'arai joie .
Et s'il m'est issi encontré Ke miudre de moi m'ait outré , Mendre en ert mon corox et m'ire .
- Je ne vous puis le mien non dire , Fait Gavains , que je l'ai perdu , Si ne sai qui le m'a tolu .
Or le me couvient aler querre , Mais ne sai u ne en quel terre ; Si vous couvient o moi venir Et , se vous volés , contenir A mon plaiscir et a mon gré .
» Et cil li respont : « Jel vous gré Que jou irai moult volentiers , Conme cil qui est vostre entiers , Et que par droit avés conquis .
- Quant nous l'aron , fait Gavains , quis , Et nous dex arons tant ouvré Que nous aron mon non trouvé , Jel vous dirai eneslespas .
Et saciés bien , n'en doutés pas , Jel vous met bien el couvenant , Que je vous ferai entretant , Se je puis , bele conpaignie .
Onques en toute vostre vie Chevalier tant ne se pena , Plus bele ne la vous mena .
» Li chevaliers sans contredit , Tout issi que Gavains ot dit , A la parole creantee ; Et Gavains reçut lors s'espee Par le couvent que il ont fait : K'il doit adrecier le meffait Si com li contes est contés .
Lors sont sor lor cevax montés , Ki les ex erent estraiiers .
Puis les mena li chevaliers Au castel dont il ert partis .
Trestox et les fais et les dis A la damoisele conterent : En quel guise il s'entrencontrerent , Com cil sen conte li conta , Et com li estris tant monta K'en la forest se conbatirent ; Et coment il s'entrabatirent , Conme la concorde fu faite .
En itel guise les afaite Gavains , qui fist , sans demorer , Ileuc au chevalier jurer Que ja mais en toute sa vie Par amor ne par drüerie N'amera fenme se li non .
Lors veut cele savoir son non , Mais il li dist : « Ce ne puet estre , » Car il set ja tant de sen estre K'il nel puet a nule rien dire .
Et cele li dist : « Biax dox sire , Vous qui n'avés pas vostre non , Bien sai que moult estes prodom , Et que forment vous doi amer .
Bien sai , s'il m esteüst clamer A Gavain de cest chevalier Ke moult par fust men droit plenier , Quant onques parler n'en oï , N'onques mes amis ne joï De nule amor fors de la moie , Ne mais qu'il ert entrés en voie D'aler une autre porcacier .
Or le m'a ci cest chevalier Por la soie amor ramené .
Tant l'a a armes demené K'il m'a çaiens son cors rendu , Et si li a moult cier vendu Le fol pensé qu'il ot enpris .
Moult par est Gavains de grant pris , S'en doit a Diu mercis et grés Ke tant est prissiés et amés .
» La pucele prist a droiture , Ki grant joie a de l'aventure , Lor escus , et ses fist descendre ; Puis fist ses vallés moult entendre A ex honerer et servir .
Grant painne mist a deservir La bonté que Gavains li fist , Ki en aventure se mist Por faire li son dru avoir .
Le castel , l'ostel et l'avoir Li a tout mis en abandon , Si li prie par gueredon K'il en face conme del suen .
Moult orent ostel bel et buen , Et moult furent la nuit a aise ; Car quanque cuident que lor plaise Fu fait , qu'onques n'i ot essoigne .
Mais por mon conte que n'aloigne , Ne voil aconter tox lor mes De beles cars , de poisçons fres , Et de venisons et d'oisiax , Dont li services fu moult biax , Et d'autres mes a grant plenté , Ki ci ne seront pas conté , De vin de diverse maniere .
Mais plus valut la bele ciere Que la damoisele lor fist , Ke le sien a bandon lor mist , Q'a lor volenté en preïscent , Ke quatorze mes ne feïscent .
Que vous iroie jou contant ? La damoisele lor fist tant Com el pot plus joie et honor .
Et l'endemain quant il fu jor Li doi chevalier se leverent ; Delivrement et bien s'armerent , Puis se sont a la voie mis .
Et la damoisele au cler vis , Cele qui ert o eus venue , A o ex sa voie tenue ; Et lor oste a Diu conmanderent .
Arriere en la forest entrerent Par u il vinrent cele part ; Et se fortune nes depart Ja mes nul jor ne finiront , Si com il dient , ains iront Amont et aval par la terre , U qu'il soit le Gringalet querre .
Et quant il l'aront si bien quis K'il l'aront par armes conquis , S'iront querre les damoiseles , Celes qui discent les nouveles A Gavain qu'il estoit ocis .
Si ont devisé et enquis Aprés queront cex qui a tort Se sont vanté que il l'ont mort ; Et quant il trovés les aront Par armes lor contrediront C'onques mort ne reçut par ex , Et si se conbatront as dex , Et puis au tierc , s'il est trouvés .
Et quant il les ara prouvés Si dist que il Gavain querra , Et que moult bien le trovera , Car bien set qu'il est devenus .
Quant au plain furent revenus , Devisant lor oirre et lor oeuvre , Es vous que del bois lor descuevre Un chevalier en une lande .
Des le mer dusques en Islande N'en ert nus si bien atornés ; Rades , isniax et sejornés Ert li cevax u il seoit .
Li chevaliers pas ne veoit Les dous chevaliers qui venoient .
A mervelle li avenoient Toutes les armes qu'il portot .
Cauces de fer caucies ot Plus blances que n'est nus argens , Et il ert biax et grans et gens , Et bien paroit delivre et prox ; Et saciés que il ot desox Son hauberc un porpoint vestu , Couvert d'un moult rice boufu .
Son hauberc ert safré menu , Et si ert a plus cier tenu , De tox çax qui veü l'avoient , Que les cauces de fer n'estoient : Moult ert fort et legier et cler .
Et si avoit cote a armer D'un paile de Constentinoble , Et sa çainture ert cointe et noble K'il ot desus sa cote çainte ; Car s'amie ne s'ert pas fainte , Ki envoie li avoit , A faire les oeuvres a droit , De caviax et d'or et de soie .
Anuis seroit , se je voloie Tout deviser de cief en cief Seul de l'elme qu'il ot el cief Et del cercle et de la visiere .
Sor le hiaume ot une baniere De ses armes moult bien taillie , Que s'amie li ot baillie Et donee par drüerie .
Son ceval ert de Lonbardie , Fort et isnel et tost alant .
Et saciés qu'il ot en talant , S'il puet ses anemis trouver , Que il vaura ja esprover Et veoir son rice corage .
Lors li fist son rice bernage , Qui a bien le faisoit entendre , L'escu par les enarmes prendre ; Si mist la lance sox l'aisele , Et s'afica dedens la sele , Puis a son ceval porficié .
Et saciés qu'il ot aficié Son col d'un cointe fremal d'or ; Et si avoit pendu un cor A son col dedens son escu .
L'escu de geules couvert fu , A un lion ranpant d'ermine .
En sa grosse lance fraisnine Avoit un gonfanon pendant ; Si a çaint le plus rice brant De tout le roiame de Logre .
Entre Gavain et Espinogre , Moult bonement esgardé l'ont .
Li chevaliers dont je vous cont Venoit grant joie demenant , Et un sonnet d'amors cantant K'avoit nouvelement apris .
Lors a par les enarmes pris Son escu et sa lance ensanle ; En mi le camp , si com moi sanle , A tout jeté par mautalent .
Et saciés qu'il ot en talent De conmencier un duel a faire , Come de crier et de braire , Et de ferir ses poins ensanle , Si qu'a tox qui l'esgardent sanle Qu'il ait grant talent d'estre mort , Sans ce qu'il eüst nul confort C'onme ne fenme li feïst .
Son escu et sa lance prist , Si s'est estraint et porficié , Si a son ceval eslaiscié , Moult radement lance alongie .
Si a sa cançon conmencie , Dont il avoit dous vers cantés .
« Est cil chevaliers encantés , Fait Gavains , qui si se contient ? » Et cil la lance que il tient Et l'escu rejete a la terre .
« A ! las , fait il , tant je vois querre Ceste aventure a grant mescief .
» Ses dex conmence de requief Si fort que nul qui le veïst Ne fust que pitié n'en preïst .
Quant i l'ot longement mené , A guise d'ome mal sené , Tout de recief reprist ses armes , L'escu saisi par les enarmes , Si ra son ceval porficié , Et le sonet qu'il ot laiscié Reconmença lués a canter .
« Bien me puis , fait Gavains , vanter Ke j'ai veü mainte aventure , N'onques mais en ceste mesure Ne vi chevalier contenir .
Je ne me porroie tenir Que je n'aille a lui pour enquerre Dont il vient et que il va querre .
» Vers lui poignent par mi la lande .
Mesire Gavains li demande , Mais qu'i l'ot salué ançois Conme debounaire et cortois , Que il li die , se lui plaist , Dont cele joie et ce duel naist K'i li voit ensanle mener .
Car il se porroit bien pener De querre tant com terre dure Ains qu'il trovast tele aventure ; Et por çou li requiert et prie Que l'acoison del duel li die Et de la joie qu'il demaine .
« Sire , fait il , por nule painne Qui ci me devroit acorer Ne poroie je demourer , N'o vous tant longement ci estre Que dit vous eüsce mon estre , Dont je vieg ne quel part je vois .
Car a un gué dehors ce bois , Ki est plus de cinc lües loing , M'estuet ja estre a grant besoig .
Mais itant de voir vous en di , Se jou n'i sui ains mïedi Que jou arai le tout perdu , Si vauroie estre mix feru De dous espix par mi le cors .
» Et Gavains li respondi lors : « Sire , dist il , si vous plaissoit , Je sui ci qui o vous iroit Cele part u vous iriiés Tant que devisé m'ariiés Et vostre duel et vostre joie .
Moult ai grant talent que je l'oie , Por savoir cele grant mervelle .
» Et cil de dire s'aparelle , Tout en alant ; oiiés le conte , Si com li chevaliers le conte .
« Sire , dist il , jadis avint Que ciés un grant rice home vint Un mien sires a cui jou ere .
Moult nous i fist on bele ciere , Et moult eümes bel hostel , Je n'uc onques puis autretel , Ce saciés vous veraiement ; Et se je de rien vous en ment Si soie jou honis ancui , Si vous di je bien que je sui , Qui a vous m'en avou si fort , En grant aventure de mort .
Moult fist li sire grant honor Et grant feste de mon segnor Et de cex qui vinrent o lui .
Quant vint au mengier , assis fui , Ki du segnor estoie acointe , O sa fille , ki moult fu cointe Et cortoise et bien acesmee ; N'avoit si bele en la contree .
J'ere adont chevalier nouvel ; Tant parlai seanmant et bel , Et tant fu ma proiiere bele Et plaissans a la damoisele , Ki de grant biauté ert garnie , Que me dona sa drüerie .
Je le plevi et ele moi Que tox jors mais en bone foi , Sans barat de fause traïne , Durast nostre amors enterine , Si qu'el n'ameroit se moi non .
Je li refis autretel don , Que je fors li nen ameroie .
A escient jurer porroie K'encor dure l'amor ensi , C'onques nus de nous n'en isci , Ne ne fausa de couvenant .
En tel sens dura l'amors tant K'a une fois nous mesavint : Je ne sai conment ce avint , Dont ce sortit ne dont ce mut , Ne mais sa mere s'aperçut Et qu'el sot bien qu'ele m'amot .
A grant mervelle li desplot .
Or l'a gardee si por moi Que ne peut puis prendre conroi Que je parlaisse ensanble a li ; Si a bien deus ans et demi Qu'ele est por moi issi gardee .
Or l'a requisse et demandee Uns rices hom de cest païs ; Par le consel de ses amis Et par le porcas d'un sien frere , Li a creantee li pere , Si l'en doit mener wi cest jor .
Et el en a si grant dolor A poi qu'ele n'est morte d'ire , Mais el ne l'ose contredire , Car son pere l'a conmandé ; Si m'a priveement mandé Qu'ele en ert wi cest jor menee .
La joie que j'ai demenee , Que veïstes premierement , Je vous di bien seurement Ke ce est por çou que jou sai Ke jou ja endroit le verrai ; Et le duel que je fac aprés , Je le fac por çou que ja mes Ne le verrai , sin a tel ire Que jel ne porroie a rien dire , Si vaudroie mix estre mort .
Et aprés si me reconfort , Por seul itant que je bien sai Que jou ja endroit le ferai Si tres bien par devant ses ex Que nus nel porroit faire mix .
Car quant je verrai ja lor gent Je les ferrai si durement , Et tant serai prox et seür , Que nus fors le bon roi Artu , Que je n'i met pas et Gavain , .
.
.
Si fas que fol et que vilain Qui m'en vant , mais itant vous di Que tant serai prox et hardi Que nul chevalier fors ces dex , Ki a tant fust asanblé sex , Nel feroit si bien por ses ix , Ke jou nel face encore mix .
Si grant duel ai que cil l'en mainne , Que nus ne porroit la grant painne Ne le fais d'armes endurer , Tant conme je porrai durer , Que je souferrai por li ja .
Si me plaist moult que le verra ; Car nus hom qui le devroit pendre Ne porroit , s'il n'amoit , enprendre Le fais d'armes que cil enprent Quant amors le tient et esprent .
L'autre duel que je fac aprés , Se le fac grant je n'en puis mais , Car j'ai un moult grief fais enpris ; Que chevaliers prox et hardis A aveuc le chevalier vint .
Ce me dist cil qui a moi vint Et qui l'uevre me reconta , Et se me dist qu'il les conta A l'oiscir , ains qu'il partist d'ex .
Or sai de voir , quant je sui sex , Et j'ai enpris si grant outrage , Ke je porcas mon grant damage .
Encor me dist çou li mesages , Ki moult estoit cortois et sages , Que il les vit moult bien armés .
Or oiiés , se vous nel savés , Por qu'il sont armé si tres bien : C'on ne puet celer nule rien , Ains est auques l'uevre seüe Que la damoisele est ma drue , Et que je l'aim par drüerie ; Si doutent ma grant estoutie , Por çou qu'il sevent que je l'aim , Et por le droit que je i claim Se doutent , et ne gardent l'eure K'a un mal pas les core seure .
Bien en peüscent estre en dute , Se j'eüsce une bone route : Car tantost com je le veïsse Isi grant calenge i meïsse Que bien parust qu'ele fust moie ; Et ja soit çou que je seul soie , Si vous di jou , conment qu'il ciee , Ke ele ert moult bien calengie .
Si sai moult bien , quoi que jou die , Que jou n'en souferroie mie ; N'onques ne fu nul chevalier , Neïs Rollant et Olivier , Ki peüst soufrir tel estor , Que il n'en fust au cief del tor , Se mervelle n'est , mort u pris .
Mais je l'ai en tel guise enpris Que c'est la fin , u j'en morrai U jou m'amie rescourrai .
- Espinogre , fait lors Gavain , Moult est le chevalier vilain Et outragex , qui autre voit D'amor en si tres grant destroit , Si nel secort a grant besoing .
- Sire , fait il , pas ne m'essoing , Se vous en volés entremetre , Que men pooir n'i wuelle metre ; Car je sui vostres par raison , N'il n'i puet avoir ocoison De quanque vous vaurés enprendre Ke bien n'en welle mon fais prendre .
Ja n'en serai vers vous escis .
» Lors li ont anbedui pramis K'a cel besoig li aideront ; Et li chevaliers lor respont : « Segnor , fait il , les vos mercis .
Se mes outrages vous ai dis Que j'ai enpris par ma sotie , Conparer ne les devés mie ; Ne jou de çou ne vous requier , Se jou mon grant outrage quier Dont jou ne me puis departir , Ke vous pas i doiiés partir .
Car ce seroit moult grans damage Se nus de vous par mon outrage , Que j'ai par ma folie enpris , Ert de ceste oeuvre mort ne pris .
» Quant ç'oï monsegnor Gavain , Qui de grant francisse estoit plain , Lors l'en est moult grans pités prise ; Ke il set bien que par francise Les ensengne il et escuse , Et lor secours por çou refuse K'il crient qu'o lui lor en mescie .
« Sire , font il , conment qu'il cie , Quant nous l'avons issi enpris , Nous en serons u mort u pris , U nous vous rendrons vostre amie .
» Li chevaliers les en mercie , Qui a mervelle s'esjoï De la pramesse qu'il oï : « Segnor , fait il , Dix vous en oie Que rendre me pusciés ma joie , Dont j'ai esté lonc tans en paine .
Cil qui d'onor faire se paine Dix li refait au cief del tor A son besoig joie et honor ; N'il n'ert ja tant desavoiiés Que il ne soit tost avoiés , Car Dix le secort et avoie .
» Lors se sont tot mis a la voie Por aler en ceste besogne .
« Sire , se ja Dix bien me dogne , Fait la damoisele a Gavain , Il m'est prise si tres grant fain Ke me verrés ja erragier Se je n'ai moult tost a mangier .
Si vous di tot seürement Que se je n'ai delivrement Une piece de pain au mains , Que je mengerai ja mes mains , C'onques rien si grant fain nen ot .
» A Gavain mervelles desplot Quant il oï ceste novele .
Lors a dit a la damoisele : « Bele , fait il , por Diu merci ! Nous ne porrions trouver ci Riens el monde por nul avoir Qui nous peüst mestier avoir ; Et vous savés que par raison Ne puet avoir nule ocoison , K'il nous couvient andex aidier Orendroit a cel chevalier .
Car nous li avon couvenant , Si ne seroit mie avenant , Quant convenancié li avon , K'a ce besoing li falison : Ki ensi fali li aroit , Des que le pule le saroit , La reproce en seroit toudis .
Gardés que ne me soit de pis , Et que n'i aie deshonor , Por le francise et por l'onor Que vous avés en moi trové .
Tox jors vous seroit reprové Ceste ouvre , s'il estoit seü Ke vous li eüsciés neü .
Je vous pri qu'il ne vous desplaise , Et que soufrés vostre mesaise Tant que ceste euvre soit passee .
- Je n'iere tant fole provee , Fait ele , que je par mon gré Ceste parole si vous gré , Et que je tox jors mix ne veulle Autrui anui , qui que s'en duelle , Et cui qu'il desplaisse de rien , Que je ne vauroie le mien .
Ne cuidiés pas que je me faigne , Et que li fains ne me destragne Gregnor que je ne die encor .
Ki me donroit cinc cens mars d'or Por soufrir dusque vers midi , Sor ma loiauté le vous di Ne porroie je soufrir mie ; Et ce sera grans vilenie , Quant je sui ci en vostre garde , Se g'i muir par vostre mesgarde .
Sire , fait ele , je vous di Que j'ai autrefois esté ci , Si vi ci devant un castel , Un petit outre ce vaucel , Il n'i a pas liue et demie .
Onques en toute vostre vie , De beles tors , de rices sales , En Engleterre ni en Gales , N'en veïstes seulement sis Qui si fuscent a droit assis .
» Mais j'ai aillors m'entente mise Que a dire vous la devise Si com cele le devisa ; Car ele dist et reconta Moult tres bien quanques ele i vit , Et si li a conté et dit K'il siet dedens un plaisceïs , Et que li castiax est garnis De quanque il couvient a prodome .
« Li asnes ciet par la sorsomme , Fait Gavains , ç'ai oï retraire ; Mais or voi qu'il le m'estuet fare , Et k'o vous aler m'en couvient , Quant issi a plaiscir vous vient .
» Salemons dist en un sien livre Que cil n'est pas del tot delivre Ki conpaignie a fenme prent ; Que cil qu'ele tient et souprent , Puis qu'il est soupris de s'amor , Moult a de quoi faire clamor , S'il avoit seul itant de cuer Qu'il s'en osast plaindre a nus fuer ; Mais nus ne s'en ose clamer .
Et cil qui plus couvient amer , Et qui plus est d'amor en paine , Et cil qui tox jors plus s'en painne De servir le a volenté , Et plus en est entalenté , Et plus lor fait bien et honor , Plus s'en repent au cief de tor .
A autre ouvre li cuers me tire ; Revenir wel a ma matire , Car assés ai de fenmes dit , N'il n'i a mais nul contredit Qu'il en i ait se petit non Qui ne soient de tel renon .
« Espinogres , fait Gavains lors , Or m'est bel ke avés deus cors .
Cascuns de vous en a un buen : Sonés le vostre et il le suen Tant que on l'oie quatre mos , Et je vous suirrai les galos , Des que j'arai tant esploitié Ke la pucele ara mengié .
Mais ains m'estuet tant porcacier Que la pucele ait a mengier Ke jou face nule autre rien .
- Nous le veon , fait il , moult bien Que ne puet pas autrement estre .
» Lors tornent un peu a senestre , Entre Gavain et la pucele , Si errerent une sentele Tant qu'il sont au castel venu , Ki n'ert pas clos de pel agu , Mais de haut mur et de fossé .
Si ot un grant bos adossé , Et un plaiseïs tout entor , Ki clooit le baile et la tor , Si qu'il n'i ot fors une entree .
La pucele est laiens entree , Ki bien counisçoit le païs ; Et cil qui n'en ert pas naïs , Ne nul honme n'i counissoit , Entra par la porte tout droit , Si ala vers le tor amont .
Tout a ceval passa le pont , Sans ce que nul home veïst Ki de rien li contredeïst .
La pucele remest defors , Et cil qui sans non estoit lors Entra tantost dedens la sale .
Un doublier qui n'ert mie sale , Mais blanc que sor la glace nois , Vit estendu desor un dois .
Une coupe ot desus d'or fin Toute plainne de moult bon vin .
Flans , gastiax , gaufres et pastés , Poivre caut i vit et lardés Dedens une blance escuele ; Et si vit une damoisele Ki au disner estoit assise ; Et , se biauté puet sans francise Nule damoisele amender , Dont se puet ele bien vanter C'onques Nature ne pot faire Plus bele , s'el fust debonaire , Mais tant ert orgelloxe et cointe Que nus qui de lui fust acointe N'en peüst bien dire a nul fuer .
On aime le cors quant u cuer A cortoisie et loiauté , Si vous di bien par verité K'en orguel a moult malvais oste : Biautés qui a orguel s'acoste Est en maint liu toute perdue .
Et li chevaliers le salue Moult bonement , si li demande Que li doinse de sa viande .
« Or entendés , fait il , pucele : La hors a une damoisele , Tout a ceval en cele cort ; Et se on tost ne le secort , Et on a mengier ne li porte , Ja mais n'istra de cele porte , Ains sera morte sans retor .
Ele esta devant cele tor ; Ele vous prie par francise , Par guerredon et par servise , Que vous m'aidés a cest besong .
- Sire , se je ja rien vous dong , Dont soie je , fait el , honie ; Ains me sanle grant estoutie , Si estes moult outrecuidié Quant vous seulement ce cuidiés Que je doie por vous rien faire .
N'estes pas de si grant afaire Que seul penser le deüsciés .
Malvais apel i eüsciés Se mes frere fuscent ci tox , Dont jou ai set hardis et prox ; Mais il sont en cele forest .
- Pucele , fait il , si vous plest Ke je por un moult petit don Vous doie un bien grant gueredon , Il ert moult bien gueredonés , Se vous seulement me donés Un seul gastel et un pasté .
- N'ert pas issi le mien gasté , Fait la pucele , par mon cief .
- Ja n'en venrés issi a cief , Fait uns nains qui devant li sert .
On dist que ses paroles pert Souventes fois qui cort a ciens .
Ja n'esploiterés vers li riens , Je connois moult bien sa maniere , Par francise ne par proiiere ; Mais par orguel et par sorfait Erent tot vostre plaiscir fait .
Dites moi , qui en cort hantés , N'est par orguel orguex dontés ? Metés orguel encontre orguel : Jel vous lo ensi et sel weul , Quant vous avés si grant besoig .
La viande n'est mie loig , S'en poés a grant plenté prendre .
- On doit moult douter a mesprendre , Et je crienbroie trop mesfaire ; Sel voloie si en pais faire , Fait cil sans non , se je peüsce , Que jou sen mal gré n'en eüsce .
- Ce n'iert , fait soi li nains , ja mes .
» Et il est lors alés plus prés , Si prist un pasté et un pain , Et un lardé a l'autre main , Dont l'escuele ert toute plainne .
Et li nains par le frain l'en mainne A la pucele qui l'atent .
Et il la viande li rent ; Si li prie de soi haster , Car n'ert loiscirs de sejorner : Grans mestiers ert qu'il se hastast , Et grans besoins que il alast A la rescouse au chevalier A cui il doit en oirre aidier , Si com li a en couvenant .
Et cele li dist maintenant : « Sire , dist el , se Dix me voie , Je serai moult tost a la voie O vous , mais il m'estuet penser Ançois de ma vie tenser , Dont j'ai en grant espreuve esté .
Cest mangier qui ert apresté M'a rendu a estrox la vie .
Nel tenés pas a vilonie De mes grans besoins amentoivre : Il m'esteüst avoir a boire .
Je sui de si grant soi souprise , Qui des jewi matin m'est prise , Que je ne le puis endurer ; Si ne porroie pas durer Longement , se je ne bevoie .
Et j'ere moult tost a la voie O vous , des que j'ara beü .
» Lors est cil san non esmeü , Que n'i estut autre proiiere , Si revient en la sale arriere .
Puis vait au dois la coupe prendre ; Mais quant il i vaut la main tendre , Cele qui ert au dois asisse A ains de lui la coupe prise , Si li a moult fierement dit : « On i meïst ja contredit , Et u vin et en la viande , Si cil qui sont en cele lande Et en cel bois en lor deduit Fuscent ens en la sale tuit .
Mais or m'avés sole trouvee , Si avés sor moi esprovee Vostre proece : grant honor Vous est a faire deshonor A une seule damoisele .
» Et li nains par ire l'apele ; Si li dist : « Sire chevalier , Ja n'arés de li sans dangier Vaillant un seul quartié de pain .
» Cil prist la coupe ens en sa main , Vuelle u ne welle , si l'en porte Celi qui l'atent a la porte .
Et l'autre qui siet a la table Li dist : « N'estes pas bien raisnable , Sire vassal , ne bien apris , Qui ci avés sor mon pois pris Mon mengier .
Se cil fust en vie Dont tout le monde avoit envie Por le bien qui en lui estoit , J'en eüsce encor moult haut droit .
Ahi ! Mors , tant par es costoxe , Felenesse et contralioxe , Que ja n'espargneras prodome : N'a damoisele duqu'a Rome , Ne de la duques en Espaigne , Ki esgaree n'en remagne .
Ahi ! ahi ! dist el , Gavain , Ne fust pas traite de ma main Ma coupe , se vous fuisciés vis , Ne mon mengier devant moi pris ; Je n'en eüsce nul regart .
Or n'est il mais qui nos drois gart , Ne qui i mete contençon .
» Cil qui n'ot soig de sa tençon A au nain la coupe livree ; Et cele qui s'ert delivree Et de la viande et del vin Se rest o lui mise au cemin .
Il n'ont mie granment alé , Puis qu'il ont le pont avalé , K'il ont trouvé le chevalier Qui li ot doné le destrier A la crois , et le palefroi A tout le sele et tout l'agroi , Dont il avoit moult grant besong .
Si tint l'esprevier sor son poing K'i li avoit ileuc donné ; Et si estoit si bien armé , Et si a droit , qu'en nule terre Plus acesmé n'esteüst querre .
Il le salue , si li quiert , Com cil qui a besoig le quiert , C'or li rende le gueredon ; Et si li amentoit le don Dont li gueredons est deüs ; Et s'il n'est orendroit rendus , Et il veut tant ne quant atendre , Ja mais n'ara pooir de rendre .
« Si vous dirai , fait il , por quoi : Ce castel est lassus tout quoi ; Il n'i a orendroit nului Qui faire vous peüst anui .
Li chevaliers de laiens tuit Sont en cel bos en lor deduit : J'en sai tres gewi la novele .
Et laiens a uene pucele , Dedens cel castel enfremee , Que j'ai plus de trois ans amee ; Si vous pri que le me dounois .
- Par foi , fait il , ce est bien drois Que vous l'aiiés , se onques puis ; Et se je el castel le truis , Ja m'en trouverés tout loial .
» Lors torne arriere le ceval , Si revint arriere en le sale .
Et cele qui forment le male Par parole , et moult le maudit , Li a moult estoutement dit Que mal i soit il retornés .
Et il est lors vers li alés , Si l'a par le destre bras prise ; Puis si l'a devant lui asise Sor son ceval , puis si s'en torne .
En la sale plus ne sejorne .
Et cele qui tenrement pleure Le maldist , et si prie et eure Que Dix mal entente li doigne ; Et quant ele voit qu'ele esloigne , Et qu'ele est ja hors de la porte , A mervelle se desconforte .
Lors tort ses poins et brait et crie , Et dist en haut : « Aïe ! aïe ! Lasse , fait el , tant Dix me het .
Ainmi lasse , que or nel set Mon frere le prox Codrovain ? Ahi ! ahi ! dist el , Gavain , Tant avons de vous grant damage : Ja ne fust pensé cest outrage , Cest grant orguel et cest sorfait Ke cis chevaliers m'a ci fait , Se vous fuisciés sain et delivre .
» Et il toutes voies le livre Et tent a celui qui tant l'ainme ; Et ele tot adés reclainme , Et si afice çou et jure Que ja ceste grant desmesure Ne fust faite , se il vis fust .
Uns siens frere , qui a un fust Estoit lors afustés por traire , Oï la damoisele braire : A grant paine l'a tresoïe .
Et la pucele autre fois crie , Il ne set quoi , car trop est loing , Mais bien entent qu'el a besoing : C'ert Codrovain qui reclamoit .
Et li chevaliers qui l'amoit , Qui or la tient en sa baillie , Li a dit : « Bele douce amie , Je sui Ragidel de l'Angarde , Et puis c'or estes en ma garde Moult en devés grant joie avoir .
A escient poés savoir Que je sui ci li vostre amis .
Ja m'avés vous tox jors pramis Que vous n'amiés rien fors moi .
Se on vous croit par vostre foi , Que j'en ai de vostre main destre , Dont en doi jou aseür estre .
» Quant la damoisele l'oï , A mervelle s'en esjoï .
Dont a dit : « Sire chevalier , A qui je veai mon mengier , Je vous en doi gage en merci , Et de ceste oeuvre vous merci , Car moult m'avés a gré païe .
C'estoie or forment esmaïe , Moult dolante et moult esgaree ; Car je quidoie estre livree A honme que je pas n'amasse .
Ja mais a nul jor ne manjasse S'il me fust issi avenu .
Bien soit cel chevalier venu Ki si m'a wi païe a gré .
Jou afi volentiers et gré , Se lui plaist , que a vous me doigne , Et si li proi qu'il me pardoigne , Et que il pas ne prenge a pris çou que tant ai vers lui mespris .
- Bele , fait il , jel vous pardoig .
Mais tant i a que je vous doig A ce chevalier que vous tient , Ma damoisele , et si couvient Que de çou que je vous ai fait , Car je sai bien que j'ai mesfait , Que me pardonés le mal gré .
- Sire , fait ele , jel vous gré .
» Ses frere qui oïe l'ot , A l'ançois que il onques pot , Est venus au castel poignant .
En la cort trova un sergant , Si li demande qui faisoit La noise que oïe avoit ; Et cil sans nule demoree Li a la verité contee : Onques ne l'en menti de riens .
« Or n'est mie cis païs miens , Fait il , se il l'en mainne issi .
» Eranment d'une estable issi Moult vistement un sien vallet , Si li tramist le Gringalet , Si li mist le frain et le sele .
Puis monta en une torele , Qui ert desus le maistre porte ; Moult delivrement li aporte Son escu , s'espee et sa lance .
Et il hors del baile se lance Des qu'il fut montés el destrier , K'il estoit icel chevalier Qui laisça Gavain o s'amie U bois par sa grant jalousie , Et qui lor cevax en mena .
De l'esploitier tant se pena , Puis qu'il fu del castel isçus , K'il a les chevaliers veüs , Et les damoisseles ensanble ; Et se il ja nes desasanble , Et il ne depart cele route Et desconfist vistement toute , A çou qu'il est chevaliers buens Et li cris du païs est suens , Il ne se prisse un angevin .
Cil sans non l'oï le cemin Venir poignant par mi un val , Et quant il counut le ceval Que li chevaliers cevaucoit , Onques isi grant joie n'ot .
D'angousce rien ne li enquiert , Mais hardiement le requiert , Et cil lait corre contre lui , Si s'entrefierent anbedui .
Li chevalier le fiert avant , El quartier de l'escu devant , Que sa lance en asteles vole , Com se ce fust une ventvole .
Cil sans non l'a aprés feru , Desox le boucle de l'escu , Com chil qui ne l'espargne point , Que l'escu li a au bras goint , Et le bras au costé li serre ; Tout estendu le porte a terre .
Puis a mis le main a l'espee ; La teste li eüst caupee , Quant la damoisele li prie Et requiert que pas ne l'ocie : « Sire , dist ele , ce m'est vis Que se vous l'aviiés ocis Ja mais nul jor joie n'aroie .
» Et li chevaliers li otrie , Et dist qu'il fera tout son buen , Par si que il face le suen .
« Sire , dist Codrovain le Rox , Tant a prouece et bien en vox , Francise et debounaireté , Que ne devés estre reté De rien nule que m'aiiés fait , Que ç'a esté par mon sorfait ; Et por çou otroi bien et gré A faire tout le vostre gré .
- Sire , dist il , vostre merci .
A ceste damoisele ci Vous pri c'ox pardounés vostre ire ; Et si vous veul encor plus dire , Dont je vous veul forment priier , Ke welliés que ce chevalier Ait par vostre otroi vostre suer , Car il l'ainme de tout sen cuer , Et je quit bien qu'ele aime lui ; Et si vous acordés andui Entre vous et la vostre amie , Sans rancune et sans vilonnie .
Jel vous ofri des avant ier , Quant je montai por l'esprevier , Ke je sor sains vous juerroie Moult volentiers que je n'avoie A la pucele cose dite , Se j'ere renclus u ermite , Le plus saint et le plus prodome Ki soit de ci desi qu'a Rome , Dont je fusce reté de rien .
- Je vous en croi , fait il , moult bien K'ains n'en fu mot par vous parlé .
» Ensi com il fu porparlé Et la cose fu devisce , Fu la concorde creantee .
Lors a repris le Gringalet Cil sans non , qu'i n'i eüst ret Ja mais sans nule contençon , Et se li fist del sien le don ; Si vous di je bien que li suens Estoit assés et biax et buens .
Si frere , qui le noise oïrent , Tantost des esperons ferirent , Si passerent tertres et vaus : N'espargnent mie lor cevaus , K'il n'ont pas trouvés lens ne frains , Ains esperonent qui ains ains .
Puis ont demandees noveles , Ançois qu'il otascent les seles , A un vaslet qu'il ont trouvé .
Cil a qui il l'orent rouvé Lor dist ensi com il avinrent , Et il lors en la sale vinrent , Si ont lor armes demandees .
Cil qui el furent conmandees Lor livra ; il se sont armé , Puis sont es bons cevax monté , Et sont isçu par grant desroi .
Et jurent que se c'ert le roi Ki eüst enpris tel sorfait Si seroit il de lui tot fait En tel guise qu'il en morroit , Que rien garantir nel porroit .
Ne targa gaires qu'il les voient ; Lors se porficent et desroient , Si ont les lances alongies , Et les enarmes enpongnies Des escus , por corre lor seure .
Codrovains li Rous en is l'eure , Ki lors ert u ceval montés , Laist corre , sis a encontrés , Si lor a moult fierement dit S'un d'ex ert par ex desconfit , Ke ja mais un n'en ameroit .
Et si jure que il feroit Por ex çou qu'onques ne fist nus : Car se cil en faisoient plus , Il se torneroit ja vers ceus Et se conbateroit por ex .
« Segnor , dist il , or entendés .
Je ai dous chevaliers trouvés , Prox et cortois et ensegniés , Et cil de ça est tant prissiés , Ki a a moi cangié ceval , Tant l'ai trouvé prou et loial Ke nus ne vous diroit por rien Seulement le moitié del bien Ke on porroit trouver en lui .
» Mais ce est traval et anui De reconter vous tout le conte Si com Codrovain le reconte , Com il ert en caisne monté ; Si lor avoit dit et conté Com il i ot l'esprevier pris Et com il l'i avoit soupris .
De cief en cief lor conte l'uevre ; Puis lor dist aprés et descuevre Com il a faite le concorde .
Tant lor a dit qu'il les acorde , Et que l'uevre fut creantee Ensi com ele ert devisee .
Lors l'ont proiié de remanoir , Et qu'il s'en voist a lor manoir Ensanble o ex , et s'en soit sire .
Et il lor conmença a dire Moult bonement , qu'il ne pot estre ; Car il lasça or sor senestre Un chevalier dous liues loig Ki d'aïe a moult grant besoig .
Lors li a l'uevre recontee , Ensi com cil li ot contee Ki aloit rescorre s'amie ; Et il jurent qu'il n'ira mie Se il ne vont ensanble o lui .
Et il lor dist : « Segnor , je cui Que j'ai ici trop sejorné ; Mix me vendroit estre acoré , Quant je li ai couvenancié , K'il ne fust par moi avancié , Car j'en seroie en fin traïs .
Si vous en renc grés et mercis De çou que vous m'avés offert , Et il vous sera bien soufert K'ox i venrés ensanble o moi .
Et je vous pramet et otroi , S'o moi vous i plaist a venir , K'a vostre me poés tenir .
» Il li pramettent qu'il iront , Et s'aficent que il feront Tout lor pooir de la rescoxe .
Codrovains a la Teste Roxe Li dist : « Sire , ne vous poist mie , Je menrai ariere m'amie , Et se Ragidiax le m'otroie J'en menrai la soie et la moie , Car eles n'ont o nous que faire .
Et ce pas ne li doit desplaire , Se je l'en main , car je vous di , Et loiaumant le vous afi , Que bien l'en ert tenu le don , Et tantost que nous revendron Je li rendrai sans contredit .
» Puis lor a devisé et dit Qu'il n'a en la forest trestor , Sentele ne adreceor Qu'il ne sace , et qu'il les suirra Tantost com il armés sera ; Mais ains sera d'armes garnis , Car , s'il en estoit desgarnis La endroit en si grant afaire , U tel besoins ert de bien faire , Ja mais nul jor joie n'aroit De la honte qu'il en aroit .
Cil s'en retorne et cil s'en vont , En tel guisse com je vous cont , De bien faire tout abrievé .
De ce a moi pas n'estrivés C'or ne soit cil sans non a aise , Et k'a mervelle ne li plaise , K'il a porcacie tel gent Dont le porcas est bel et gent , Ki tant est bien aparellie Et de bien faire encoragie .
Ensi sox les elmes enclins Trespassent sentes et cemins , Et erroient les grans galos , Tant qu'il ont trovés les esclos , Par mi une lande , des dex Qui cevaucoient devant ex ; Serreement oirrent aprés .
Entre Espinogre et Cadrés , Qui erroient plus que le pas , Estoient ja venu au pas , U il atendent la venue Du chevalier et de sa drue .
Saciés bien que Cadrés ot non , Bon chevalier et de grant non , Cil a qui cele ouvre apendoit .
En itel maniere atendoit , Et Espinogres aveuc lui : N'estoient encore qu'il dui Quant il ont la route veüe .
Et cil qui conduisoit sa drue Est li premiers entrés el pas .
Cadrés lait corre en es les pas , Tant com cevax li pot randir , Si l'a feru par tel aïr En l'escu en la boucle amont K'il l'abati tout en un mont , Lui et le ceval tot ensanble .
Et espinogres , ce me sanble , A si l'autre aprés feru Que du ceval l'a abatu Tot envers en une sentele Devant les piés a la pucele .
Dont les escrie durement , Si retorne menuement , Et fiert et de lance et d'espee .
Onques mais ne fu tex meslee Par seul dex chevaliers souferte Sans enconbrier d'ax ne sans perte .
Moult soufrirent d'armes grans fais ; Et si vous di que onques mais A dex chevaliers çou n'avint K'il fuscent asanblé a vint D'un tel fais d'armes sostenir K'un mal pas a force tenir Que nus des vint passer n'i puet .
Cadrés trop hardiement muet , Si a fait un trop rice encontre , Et fiert le premier qu'il encontre El pis entre les dous mameles , Ke sa lance vole en asteles .
Cil kaï jus tout a un frois ; Et fiert un autre del retrois Si grant caup par mi le visiere K'il l'abat sor l'arçon derriere , De son ceval si qu'il caïst , S'uns escuiers ne le tenist .
Ne fu pas jetés li tronçons , Ains a feru des esperons , Si fiert le tierc et puis le quart .
Et Espinogres de sa part Ne li doit de bien faire rien .
Cascuns d'ex le fait si tres bien Ke li autre s'en esbahiscent ; Neporquant si se ravertiscent , Si se tienent moult a honi De çou qu'il ont esté laidi Par dous chevaliers seulement .
Car il quident seürement Ke il n'i ait un seul des vint , Nes le pior qui o ex vint , S'il trovast orains un de cex , Si fuscent cors a cors parex , K'il nel cuidast ocirre u prendre , Que ja ne se peüst deffendre .
Por la vergongne qu'il en ont Du grant anui que cil lor font Ont tout ensanle un poindre pris , Si ont sor ex le pas porpris , Si que deguerpir lor couvint .
A Espinogre lors souvint De çou que ses conpains li dist Ançois que de lui departist .
Lors a pris son cor si le sone , Si que tox li bos en resone , Et cil qui sivent l'ont oï .
Cil sans non moult s'en esjoï , K'il a au corner entendu Que il se sont bien deffendu , Et que tant se porront tenir K'il i porra a tans venir .
Lors a feru des esperons , Si a dit a ses conpaignons : « Segnor , dist il , or en venés , Car a cel cor qu'oï avés , Sone uns de cex qui nous atendent , Ki a grant anui se deffendent .
» Lors laiscent les cevax aler .
Quant vint a un tertre avaler Si ont les chevaliers veüs : Espinogre ert au frain tenus , Si ert trestoute la meslee El val desor lui arestee .
Cadrés a bien recouneü Celui sans non , qu'il a veü Qui li vient aidier sans faintise , La lance sox l'aisele mise ; Et li autre qui aprés vienent Les lances alongies tienent , Si ont les escus enbraciés , D'aidier les tox encoragiés .
Quant il ont veü lor secors Ki en poi d'eure lor est sors , Moult par en ont grant joie eüe ; Por lor force qui ert creüe A cascuns jetee la main , Si prist un autre par le frain .
Cil sans non hardïement muet , Tant com cevax rendre li puet , Si se fiert en la gregnor presse , Ke forment s'angousce et apresse De lor chevaliers retenir .
S'en fiert si un en son venir , D'une lance qui moult ert forte , K'a tere du ceval le porte .
Et li autre qui aprés vienent Les lances alongies tienent ; De tex i ot quin abatirent Les chevaliers qu'il en ferirent .
Moult hardiement les requissent ; Par force a la voie les missent , Ferant ferant en lor venue , K'onques regne n'i ot tenue .
Por un petit qu'il ne passerent Outre le pas ; les entasserent Par force et par armes tox vint , Si que d'ex tans d'onor avint , De ce qu'il sont avant venus , K'il ont dous des lor retenus .
Prison les fissent fiancier ; Puis se painent d'ex avancier , Si se revont mesler a ex .
Bien aidierent li huit as dex K'il troverent si enconbrés , Et si ont cex desbaretés .
Et quant li fuiant au pas vinrent , A l'entree lor frains retinrent .
Puis ont arriere regardé , Si ont veü et esgardé Ke cil que caçoient n'estoient Que seul dis , et si ne veoient , Si garderent et lonc et prés , Nul secors qui venist aprés .
Moult se tienent a entrepris , Si ont lor hardement repris , Ses requierent hardïement ; Et se li livres ne me ment U je trovai le conte escrit , Onques nus chevaliers ne vit Si buen estor de tant de gent , Car se cil vinrent radement , Li dis qui preu et hardi erent Hardïement les encontrerent .
La ot desus l'erbe nouvele Maint trox de lance et mainte astele , Et maint chevalier pris au frain .
Cadrés qui n'ot pas le cuer vain , Ki grant piece s'estoit pris garde , Et voit s'amie qui l'esgarde , Point le ceval de grant aïr Et vait celui au frain saisir Ki le jor prendre le devoit .
Et cil sans non , qui tot çou voit , Ki avoit brisie sa lance , Broce le ceval , si se lance Entre lui et les chevaliers .
Lors esperonent les destriers Si conpaignon qui erent prés , Si se sont tout lancié aprés , Si ont les chevaliers forclos .
Ne lor ont pas torné le dos Si conpaignon , qui bien veoient Que lor segnor forclos avoient Si anemi qui son frain tienent : Hardïement desqu'a lui vienent Por lui delivrer et secorre .
Grant painne ont mis a lui rescorre , Mais il n'en peuent traire a cief ; Et Cadrés li ot ja du cief Le hiaume osté et esracié , Sil tint par le col enbracié , Com cil qui moult savoit de guere , Si se laisça glacier a tere .
Quant Cadrés a terre le tint , Prison fiancier li couvint , Car del deffendre n'i ot point .
Bien fu l'estors en icel point Com vous m'oés conter et dire , Car cil qui se dervoient d'ire De lor segnor qu'il voient pris L'ont moult hardïement enpris A faire por lui delivrer : Mix se veulent o lui livrer K'en prison l'en maint Cadrés si .
Este vous que du bos issi Cadrovain le Rox , qui venoit Si durement com il pooit .
Radement entra en l'estor , Si fiert un chevalier des lor Tel caup que lui et le destrier Fist a le tere trebucier .
Oseement outre se lance , Si fiert del retrox de le lance Un des autres qu'il encontra Si qu'a peu qu'il ne l'effronta : A terre tox pasmés caï .
Cadrovain le tierc renvaï , Si qu'il li a caupé le pong , Et qu'il vola el camp bien loig De l'espee que il tenoit .
Cil qui veoient qu'il venoit Si outrajeusement vers ex Ne cuident pas que il soit sex , Ains cuident bien qu'aprés lui viegnent Si grans gens que ja les retiegnent , Et que nul escaper n'en puisse Por ce que on ei camp le truisce .
Auques lor est li cuers faillis , Si quident estre mal baillis , Se cil en vienent el desus .
De la desfense n'i ot plus : Lor segnor ont el camp laiscié , Si s'en va cascuns eslaiscié Tant com il puet del ceval traire .
Et cil sans non , qui voloit faire La bonté qu'il avoit enprise , A la damoisele au frain prise , Ki gaires ne s'est deffendue , Si l'a lués a Cadrés rendue .
Or a Cadrés joie trop grant ; Car s'amie qu'il aime tant , Et qui tant est bele et cortoise , A rescouse par sa prooise , Et du chevalier qu'il a pris , Ki avoit sor son pois enpris A mener la en sa contree .
Moult a bone aïe trouvee , Ki si li a couvent tenu .
Lors sont li set frere venu , Ki cacié orent longement Cex qui s'en vont vilainnement .
Moult li ont tout priié et quis , Quant il orent son estre enquis , K'il sejornast ensanble o ex .
Et il lor dist que par ex dex , Par son cors et par l'Espinogre , Par tout le roiame de Logre Sera tant l'aventure quise K'il ont devisee et enprise K'en aucun liu le troveront .
Et quant il trovee l'aront , Si lor pramet que sans trestor Sera par ileuc son retor , Et qu'il en fin ne se movra Al revenir , si lor dira Son contenement et son estre ; Car il ne porroit por rien estre Que son estre lor fust conté Desi qu'il ait son non trové Et l'aventure que il quiert .
Cascuns li prie et li requiert Ke il le laist aler o lui ; Et il s'afice que il dui , Il ne puet estre autrement fait , Ne le tiegnent mie a sorfait N'a orguel ni a vilonie , Il iront sans plus conpaignie .
Puis lor a priié , ce me sanle , Ke il sejornent tot ensanle , Et k'al castel Codrovain soient Sejornant , tant qu'il le revoient , Et qu'il oient parler de lui ; Car moult grant joie et grant anui Set de voir que il li afiert , A l'aventure que il quiert , A soufrir ains que il revignent .
Por çou lor prie qu'il se tignent Ensanble , tant qu'il le revoient ; Et il bonement li otroient K'en tel maniere l'atendront .
Mais moult lor poise qu'il ne vont Ensanble o lui , s'il li pleüst ; Car se il nul besoig eüst , Moult li aidascent volentiers .
A tant se part des chevaliers Gavains , et va querre son non Entre lui et son conpaignon .
Entre Cadrés et Ragidel Ensanble alerent au castel , Et Codrovains les i mena , Ki d'ex grant joie demena , Et qui moult grant honor lor fist ; Et cascuns des freres i mist Son pooir qu'il n'i fali rien A faire lor honor et bien .
Moult orent envoisié sejor ; Car onques ne passa nul jor Ke cascuns d'ex ne fust a cois D'aler en riviere u en bois .
A lor plaiscir pooient faire , U corre as ciens u aler traire ; Car li sire ert moult poëstis , Et saciés bien que ses païs Estoit aaisiés de tox biens .
Moult i avoit oisiax et ciens , Lïemiers , saietes et ars , Rivieres et forés et pars , Ki tot lor est abandoné .
Et le don qui estoit doné A Ragidel , qu'il averoit S'amie quant il revenroit , Li fu tenu moult loiaument .
Or me restuet dire conment Cil qui aloit por son non querre En aventure par la terre Puet traire a cief de son afaire .
Je ne vous porroie retraire Com il ala ne com il vint , Ne mais que un jor li avint K'il erroit par mi un boscage , Et qu'il trova un ermitage , Et que de l'ermitage isçoit Uns chevaliers qui i avoit La messe a l'ermite escoutee .
Si ot une cape afublee D'escarlate a penne d'ermine , Orlee d'une sebeline , ( A cel tans n'i avoit pas mances .
) Si ot cemisse et braies blances , A la guise galesce ouvrees ; S'ot une cauces decaupees Desus uns esperons dorés Ki moult estoient bien ouvrés .
Et saciés que le chevalier Seoit sor un moult bon destrier , Tox desarmés , l'espee çainte ; Si ot une pucele atainte Ki moult ert avenans et bele , Si li contoit une nouvele Ki ert el païs avenue .
Et cil bonement le salue Ki de son non mie n'avoit .
« Sire , dist il , Dix vous avoit De çou que vous alés querrant .
» Puis li a dit : « Je vous demant , S'il vous plaist , que vous me donés Un don , qu'ensanble o moi venés Entre vous et cel chevalier Wi mais deduire et herbegier , Et vous arés ostel si buen Com s'il estoit u vostre u suen , Car il ert a vostre devise .
- Sire , fait il , je ai enprise Une aventure que je quier ; Por çou si vous pri et requier K'il ne vous poist se je n'i vois : Par castiax , par viles , par bois , Le querrai tant qu'ele ert trovee .
- Chevalier , s'il ne vous agree , Fait il , a prendre mon ostel , Dont vous pri jou et requier d'el ; Et de çou que je vous veul dire Ne me devés vous escondire K'il n'i eüst grant mesproison .
- Sans laideté et traïson , Fait il , quant vous tant me proiiés , Vous en ert li dons otroiiés .
» Et cil respont : « Vostre merci .
J'ai un castel moult prés de ci , Un petit outre ce vaucel , Si i est orendroit moult bel Mon disner prest et atorné ; Vous n'en serés pas destorné Le trait d'un arc de vostre voie , Et por çou que je vostres soie Vous pri que vous sans demorer I vegniés aveuc moi disner .
» Et il li dist : « Jel vous otroi .
» A tant s'en tornerent tout troi , Si sont dusqu'au castel venu .
Ançois qu'il fuscent descendu , Estoient ja les tables mises , Et li sergant avoient prises Les touailes et les bacins .
Les doubliers , li pains et li vins Fu tost aparelliés et mis .
Puis si sont au disner assis , Des que l'iaue lor fu dounee , K'il n'i ot autre demoree ; Et saciés bien que li mengiers Fu biax et rices et pleniers , Et liement donés et pris .
Quant il orent longement sis , Cil qui sire ert de le maison Mist ses dous ostes a raison : « Segnor , fait il , je vous veul dire La dolor et l'anui et l'ire K'avenue est novelement , Dont tout le mont ert en torment , Quant il sera par tout seü .
J'ere l'autre soir esmeü Por aler en un mien afaire , .
.
.
Se on peüst celer et taire Ce que je vous veul ci conter , Nus hom nel deüst reconter , Mais l'uevre est ja par tout seüe , K'el ne porroit estre teüe .
Ce poise moi que on le set .
Ahi ! Dix , tant fortune het Les dames et les damoiseles ! Quant eles saront ces noveles Ke vous m'orrés ja ci conter , Moult s'en porront desconforter .
Car cil en cui Dix avoit mise Loiauté , prouece et francise , K'il avoit fait cortois et sage , Sans vilounie et sans outrage , Sans orguel et sans desmesure , ( Il n'avoit de nul sorfait cure , Ains amoit honor et raison , ) Est mors par mauvaise ocoison .
Et quant je tant vous en ai dit , Savoir poés sans contredit Dont la mesaventure sort .
Quant on le sara a la cort Moult en ara li rois grant ire .
A ! las , qui li osera dire Del Bon Chevalier c'on a mort Et decaupé a si grant tort ? C'est son neveu dont je vous cont .
- Ostes , por tox les sains du mont , Fait cil sans non , que savés vous ? - Jel sai bien , dist cil , a estrox .
- Et vous coument ? - jel vous dirai , Ke ja de mot n'en mentirai .
Je voloie aler l'autre soir En deduit por mes bos veoir .
Quant je dui de la porte iscir , Si vi trois chevaliers venir , Moult bien armés sor lor destriers ; Vers moi vint armés li premiers , Tox seus par mi une quarriere , Et si laisça les dous arriere .
Il me salua et je lui ; Aprés me dist : “ Sire , je cui Ke estes de cest ostel sire ; Por çou vous veul proiier et dire , Si serai vostre a tox jors mais , Ke vous me herbegiés wi mais .
” Et je li dis : “ Jel vous otroi .
” Lors s'en vint çaiens aveuc moi Li chevaliers , sel descendimes , Et jel desarmai jou meïsmes ; Puis fis en sauf ses armes metre , Et fis mes vallés entremetre De son ceval mettre a estable .
Mais se je fusce bien raisnable , Bien ensegniés et bien cortois , J'eüsce demandé ançois Ki il ert et dont il venoit , Et kele aventure il querroit .
Car puis que je herbegié l'oi , Et je le mal et l'anui soi Ke il ert alés porkacier , Je nel poi de çaiens cacier Ne jeter de ma maison fors .
Lors vint çaiens a tout un cors Uns des chevaliers qui sivoit ; Li autres , qui aprés venoit , Portoit les menbres et le teste , Si en demenoit moult grant feste Et grant joie de l'aventure .
Je li demandai a droiture Ki ert li mors que il portoit , Dont si grant joie demenoit , Et por coi l'avoient ocis .
“ J'avoie , dist li uns , pramis La teste a une moie amie .
- Et je , se Dix me beneïe , Dist l'autres , la moie le cors .
” Et je lor redemandai lors L'ocoison por quoi il l'avoient Ensi ocis com il disoient .
Lors me conmença l'uns un conte , Dont jou ai duel et ire et honte De reconter le a nul home .
- Ostes , por tox les sains de Rome , Fait cil sans non , dites le moi , Car je vous di en bone foi C'est l'aventure que je quier ; Por çou si vous pri et requier Ke vous m'en contés tout le voir .
- Jel vous ferai moult bien savoir , Fait li ostes , n'en doutés ja , Si conme cil le me conta .
Li doi des chevaliers prioient Dex damoiseles qu'il amoient , K'a grant mervelle estoient beles .
Trois ans priierent les puceles , Si c'onques rien n'i esploitierent ; Un jor avint qu'i les prierent Moult bonement de tox lor cuers .
Les damoiseles erent suers , Et li chevalier conpaignon .
Li ainsnee dist que le don De s'amor avoit ja doné , Si n'ert pas le chevalier né Par quoi il fust ja retoloit ; Car tant ert biax et tant valoit Cil cui ele donoit s'amor Ke ja n'ameroit a nul jor Nul chevalier se celui non .
Lors li demanda cil son non Ki se dervoit de duel et d'ire .
“ Jel puis bien en toutes cors dire , K'il est tant et dit et només Que ne puet estre en cort celés ; Car çou est monsegnor Gavain , Cui li cortois et li vilain , Et cil qui sont par tout le mont , Loent sor tox ceus qui i sont .
” Li autres enquist maintenant A celi cui il amoit tant Le sien cuer et le sien pensé .
“ Mon cuer en est bien porpense , Dist ele , ja n'en doutés rien .
Je ne sai pas nomer le mien , Ki il est ne quant jel ferai ; Mais une cose de voir sai , Si l'avés vous tres bien oï , Ke ma suer a fait son ami De monsegnor Gavain sans faille , Si ne gart l'ore qu'ele i aille A la cort le roi por li querre , Por sa drüerie requerre , Et je irai ensanble o li .
Une cose de voir vous di , Que se me suer ne li agree , Ensi com el s'i est dounee , Ke je meïsme m'i donrai En tel guise que j'amerai Un chevalier par son consel ; Et c'ert le Chevalier Vermel De qui je ferai mon ami .
Et saciés bien que je vous di Del bon chevalier , del seür , Ki a la cort le roi Artur Vint antan estre chevalier , Ki les armes et le destrier Conquist par son cors seulement , Desarmés , par grant hardement , Et li rois Artus li dona Del chevalier qui en porta Sa coupe d'or de devant lui .
” Moult furent angousçox li dui Qui les puceles requerroient ; Puis lor discent que il estoient Mellor chevalier que cil n'erent .
Et les damoiseles jurerent Que se lor dis n'estoit provés , Et qu'il se fuscent esprovés Cors a cors par lor dous escus , Si qu'il les eüscent vencus , Ke ja mais nul n'en ameroient ; Et se il issi nel faisoient Dedens un terme qui fust cort , Eles iroient a la cort .
Et cil discent : “ Se nous vencons , Qui tant proïes vous avons , Dont n'arons nous vos drüeries ? En fin devenrons vos amies , Disent eles , quant ce sera , Mais ja se Dix plaist n'avenra , Car ce seroit trop grant damage .
” Par tel sorfait et par tel rage S'esmurent cil por Gavain querre ; Tant errerent par ceste terre , Un jor avint qu'il l'encontrerent .
Seul et desarmé le troverent Cil qui querroient por ocire ; C'est damages qu'il l'estuet dire : Sa deffense rien ne valut .
Par itel ocoison morut Li niés le roi , ce saciés bien .
Onques n'oi si grant duel de rien , Ne ja mais ne quit qu'il me viegne Si grant dolor por riens qu'aviegne .
Quant il fu issi avenu , Et cil furent çaiens venu Ki tout l'avoient depecié , Le destre bras , qu'il ot trencié , Lor demandai , sel me dounerent ; A tout le sorplus s'en alerent Par matinet en lor païs .
Et saciés bien que il ert mis , Se je puis vivre longement , Si bien en or et en argent , Se li orfevres ne se faint , Onques nus bras a nul cors saint Ne fu mais si ricement mis .
Je l'ai bien voué et promis , Et je m'en doi bien entremetre De faire le ricement mettre , Car li prodom fist moult d'onor As chevaliers de ci entor , Si devroit bien cascuns entendre Ki en porroit gueredon rendre .
- Biax dox ostes , fait cis sans non , Por Diu et por sa raençon , Counoisciés vous bien Gavain ? - Je vous mosterrai ja sa main , Fait li ostes , se Dix me voie .
» Maintenant por le main envoie , Ki en un coffre ert enfremee , D'un drap de soie envolepee .
Et quant le bras fu hors isçu , Ki estoit envox d'un boufu , A mervelle l'ont esgardé ; Puis ont priié qu'il soit gardé A honor , tant qu'il soit seü Ki li cors ert dont li bras fu .
Il lor respont qu'isi ert il : Ja rien de lui n'ert tenu vil , La u il soit , ne bras ne main ; Car bien set que c'est de Gavain , Si doit estre moult cier tenu .
Et cil qui ert sans non venu Li dist : « Sire , se Dix me gart , Ja mar de çou arés regart : Je vi , n'a pas quart jor , Gavain Vers Carduel tout delivre et sain , Si aloit aventure querre .
Or vous veul proiier et requerre , Par amor et par guerredon , Ke me creantés un seul don , Et je ne vous querrai sorfait .
- Dont ert il , fait li ostes , fait , Par si que je faire le puisce .
- Ensengniés me dont u je truisce Ces qui ensi se sont vanté K'ont monsegnor Gavain maté , Et que il par ex reçut mort .
Et saciés bien que il ont tort , C'onques par aus mort ne reçut .
Voirs est c'uns chevaliers morut , Que seul et desarmé troverent ; Et saciés bien qu il en ouvrerent Moult laidement quant il l'ocissent , Sans çou que nul mot ne li dissent , Ne qu'il n'avoit d'ex nul regart .
N'a sous ciel home qui n'esgart , Ki en lui ot sens et raison , K'i l'ociscent en traïson : Fu ce prouece s'il l'ocissent ? Aprés se vanterent et dissent K'il avoient Gavain ocis .
Je l'ai ja mainte fois enquis , N'onques encor ne peuc savoir Del chevalier , por nul avoir , Son non , ne de quel terre il fu , Fors qu'il portoit un tel escu Conme mesire Gavains porte .
» A mervelle se reconforte Li ostes , qui ot tex noveles Ki moult li sont plaisans et beles .
Puis dist : « Sire , se Dix me voie , Je vous metrai bien en le voie , Moult volentiers , quant vous vaurois , Et ce est bien raisons et drois Ke de çou vous doie avoiier .
Je vous vaurai ja convoiier Tant que je vous avoierai ; Et por çou vous convoierai Ke jou vous mosterai la voie .
» Maintenant del tout les avoie Et de lor nons et de lor terre , De quanques il vaurent enquerre .
« Sire , dist il , veïstes vous Onques le Faé Orgellox ? Je ne sai mie bien son non , Mais je sai bien que son sornon Si est de la Roce Faee : Ensi est sa vile apelee .
Li uns d'ex est ensi noumés , Et li autres est apelés Par tout Goumerés sans Mesure .
- De cestui sornon n'ai jou cure , Fait cil sans non , qu'il n'est pas buens .
- Et il est bien par raison suens , Fait li ostes , qu'il est assés Orgellox et desmesurés , Et si ai jou malement dit : Je meïsme i met contredit , Si est il bien dit et prouvés K'onques nus trop ne fu d'assés .
Le tiers ne sai je pas qui fu , Ne mais qu'il ert o ex venu ; Ce li oï dire et retraire K'il n'i ala por nul mal faire , Fors por tenir ex conpaignie .
- Ot la saisine de s'amie , Biax dox ostes , fait cil sans non , Nus d'ax dex par ceste ocoison ? - Nenil , dist il , ce me fu dit , K'eles i miscent contredit , Et si dissent a lor amis Ke il lor avoient pramis Le cors Gavain u mort u vif , Si ot entr'ex moult grant estrif , Car les damoiseles disoient Ke autre fois veü l'avoient , Et ce n'ert mie illeuc son cors .
Et li chevalier dissent lors Ke si ert et sel prouveroient ; Car as marciés crier feroient , Par tox les castiax du païs , K'il avoient Gavain ocis , Et se nus osoit ce desdire K'il feroient crier et dire , K'il seroient prest du prouver .
Si ne porent encor trouver Ki i meïst nul contredit .
Et de ces dex qui ce ont dit N'i a il nul qui moult ne vaille , Si veulent prouver par bataille .
Or est la cose alee tant , S'aucuns ne vient demain avant Ki pruisse que ce n'est pas voir , En fin lor convenra avoir Les puceles sans nul delai .
Eles en sont en tel esmai , De ce que ne puent trouver Ke çou lor ost a faus prouver Ne par bataille contredire , K'a poi que ne sont mortes d'ire .
Savés por quoi eles s'esmaient ? El doutent trop que cil nes aient En tel guisse com je vous cont .
Si dïent bien que s'ocirront , S'il les ont par ceste raison , Car eles erent ocoison Ke Gavains fu par eles mort : Eles n'avroient ja confort .
- Oste , dist il , ne vous anuit : Porron nous tant errer anuit Et demain dusqu'a mïedi ? Une cose de voir vous di , Si nel di je pas por vantance : Se Damedix tant nous avance Ke demain a tans i vegnon , Je ai talent que nous venjon Le grant forfait que il ont dit .
Nous dui i metrons contredit A armes ; conment que il aille , Ne puet remaindre sans bataille .
» Lors dist li ostes : « Ce me sanle , Vous ne trouverés pas ensanle Les chevaliers que vous querés .
Se par armes les conquerés , Dont vous avés ceste ouvre enprise , Moult avrés grant honor conquise .
Se ne faites trop grant demeure , Vous i venrés moult bien a eures .
Et si vous dirai bien conment Goumerés sans Mesure atent .
Il a son pavellon tendu , Si a longement atendu Por cest afaire en une lande ; Si enquiert ileuc et demande Savoir se nus vauroit desdire Ce qu'il a fait crier et dire : Ke par ex dex est Gavains mors .
Tant est prox et hardis et fors K'il ne trouve qui l'en desdie , Si quide avoir demain s'amie .
Li feés Orgellox atent A son castel tout ensement Por savoir se ja venroit nus Ki de ceste oeuvre feïst plus Et qui ossast vers lui enprendre U a prouver u a deffendre Ce qu'il dist , qu'il a mort Gavain .
S'aucuns ne vient avant demain Ki par armes l'en contredie En fin ara la soie amie .
» Lors se leverent del mengier .
Puis monta cascuns u destrier , Et si se missent a la voie ; Et li ostes tant les convoie , Conme cortois et ensegniés , K'il lor a moult bien ensegniés Del païs trestox les assens , K'il n'i fauroient a nul sens A trover çou qu'il vont querant .
Et quant il orent erré tant Ke li ostes retorner dut , Espinogres lors s'aperçut K'il avoient forment mespris , Si s'en tient moult a entrepris , Si le dist a son conpaignon , Ke il n'orent enquis son non .
Lors l'ont moult bel a raison mis « Sire , nous soumes vos amis , Et ce est bien raisons et drois , Ke bien avés a ceste fois Deservi que nous le soion .
Biax dox ostes , si vos prion Ke vostres nons nous soit nonmés .
Prodoume estes et renomés , Si amon vostre acointement , Et saciés bien seürement , Ja mar en serés en doutance Ke nous en la vostre acointance Somes tous et sans contredit .
- J'ai a non Tristrans qui ne rit ; Ja , fait il , celer ne le quier .
Segnor , si vous pri et requier , Par amor et par gueredon , Ke vous me creantés un don ; Et je ne vous requerrai mie Ne outrage ne vilenie , Ja mar de çou paour arois .
- Par foi , fait il , ce est bien drois Ke nous façons vostre plaissir ; Bien nous devés a vos tenir Tous jors mais des ore en avant .
- Segnor , fait il , je vous demant , Par gueredon et par amor , Ke par ci soit vostre retor .
Je nel sai , ne vous ne savés , De l'aventure que querés Ke vous en est a avenir ; Mais savoir weul au revenir Conment vous ert de cest afaire .
Tout me conterés au repaire , Ki vous estes ne de quel terre , Et l'ocoison qui vous fait querre L'aventure que vous querés .
Se par armes cex conquerés Que vous avés longement quis , Moult par arés grant pris conquis .
» Bounement li ont otroiié .
Quant assés les ot convoiié , Si revient li ostes arriere ; Et cil oirrent en tel maniere Conme li ostes lor ot dit .
Tant errerent que li uns vit En un val une bele tor , Qui estoit a un vavasor ; Moult estoit rices li porpris , Et li sires moult poëstis Et moult prodom cui il estoit .
A son contenement paroit K'il estoit de moult grant pooir .
La se herbegierent le soir Andoi ciés le bon vavasor ; Si grant joie et si grant honor Li face Dix com il lor fist .
Moult se jua , et moult lor dist De ses aventures la nuit , Et il a lui , si com je cuit , Reconterent assés des lor .
Et l'endemain , quant il fu jor Et on ot armés les vassax , Si monterent sor lor cevax .
Et quant il orent congié pris , Si se sont a la voie mis ; Puis oirent un cemin ferré .
N'orent mie granment erré , K'il ert encore assés matin , K'il trouverent un forc cemin , Si com Tristrans conté lor ot ; Et li uns des cemins aloit , Si com Tristran dit lor avoit , La u Goumerés atendoit , Et li autres au castel vait U li Orgellox crier fait Ke il a mort Gavain sans faille , Si quide le jor sans bataille Estre de s'amie saissis .
Lors ont entr'ex un ju partis , Et si le parti cil sans non Bonement a son compaignon ; « Sire , dist il , vous coisirés : L'un de ces dous cemins irés Por vostre besongne furnir , Et quant venra au revenir , Se Dix nous done si ouvrer Ke par armes puisçon prover K'il ont menti de cest afaire , Ciés Tristran ert nostre repaire .
Et cil qui ançois i venra Son conpaignon i atendra , Tant qu'il oie parler de lui .
- Quant je , fait Espinogres , sui A cois d'une de ces dous voies , Et faire l'estuet toutes voies , Si qu'il ne puet autrement estre , Je irai cesti a senestre , Ki me menra a Goumeret .
- Et je en cest'autre me met , Fait cil sans non ; si vous conmant Au gloriox , le roi poisçant , Ki vous gart de honte et de mal .
» Lors broce cascuns le ceval , Si oirrent moult grant aleüre .
Et Espinogres a droiture N'ot pas demie liue alee , K'il a une forest trouvee .
Puis oirre longement issi C'onques de la forest n'issi , Tant qu'il a trouvee la lande U Goumerés est qu'il demande , Si com la parole est contee ( Por noient seroit recontee , Car ele est bien dite et oïe , ) Si quide bien avoir s'amie Sans contredit que nus i mette .
Ne quide que nus s'entremete De prendre contre lui desraisne Et quoi que il si se desraisne , Et il dist ses rices paroles , Si orgellousses et si foles , Com vous avés oï conter ( Nes couvient mie reconter Car assés bien vous en souvient , ) Estes vous qu'Espinogres vient .
Cortoisement li dist en pais : « Dans chevaliers , ne dites mais Ke vous aiiés Gavain ocis : Vilainnement avés mespris De ce que le desistes onques .
- Sire vassal , et por quoi donques , Fait Goumerés , quant je di voir , Ne l'os je bien faire savoir ? - Nenil , dist il , onques n'avint .
Il s'en conbatroit a tes vint , L'un aprés l'autre , com vous estes , Si trenceroit a tox les testes .
» Et Goumerés respondi lors ; « Par foi , fait il , j'en ai le cors , Mais il n'i a ne bras ne quisse , Et si sui tox pres que je pruisse Ke je l'ai et que li Faés En a les menbres aportés .
» Espinogres lors respondi : « Apertement avés menti .
Je sui pres que je l'en deffende , Et que mort u pris vous en rende Ains que g'isce de ceste lande .
» Et Goumerés tantost demande Ses armes , et on li aporte Cauces de fer a maille forte , Plus blances qu'argens esmerés ; Puis fu li haubers aportés , Fors et legiers , clers et trellis , Et hiaume qui fu de Senlis ; Toute ert noire l'autre armeüre .
Quant armés fu a sa droture , Il n'i a fait plus de demoure ; Son ceval ert plus noir que moure , Et quant il se fu bien armés , Sor le bon ceval est montés , Tox pres de prouver erranment çou dont li autres le desment .
N'avoit entr'ex tertre ne vaus ; Il laiscent corre les cevax Tant com cascuns li pot aler , Si se ferirent au joster Si grans caus par mi les escus K'estroés les ont et fendus : Outre fissent passer les fers , Sis assissent sor les haubers , K'il ont trouvé tenans et fors .
Si se fierent de tel esfors , Et par tel ire , des espiés , K'il n'i remest ceval en piés .
Et de ce nes doit nus blasmer , Quant les cevax estut verser , S'il caïrent o les destriers ; Guerpir lor couvint les estriers .
Si sont tantost en piés sailli , Si a li uns l'autre asailli Moult tost et moult seürement .
Et saciés bien certeinement Que nus qui esgardast l'estor N'en couneüst l'apeleor : Cascuns apeleor se fait .
Espinogres les saus li vait , Sel fiert et refiert a bandon : Cent caus li doune en un randon .
Et cil qui de rien ne s'esmaie Hardiement li rent et paie Tox les caus qu'il li a donés .
Frais est li hiaumes et quassés , Et tox detrenchiés li haubers ; Nes garirent ne fus ne fers Ke li sans en cent lius n'en saille .
Tant par fu fiere la bataille Ke nus ne vous seüst a dire Ki est li mieudre ne li pire ; Mais saciés qu'en itel maniere Dura la bataille si fiere , Des qu'a ore de mïedi , K'il se furent forment laidi .
Quant li estors ot tant duré , Et il orent tant enduré K'il orent lor elmes fendus , Et lor haubers tox deronpus , Et que par mi li sans en saut , Et c'on le voit vermel et caut , A le parfin issi avint Ke Goumerés lé saus li vint , Si le feri si de l'espee Ke ele est en l'escu coulee , Ce m'est avis , pié et demi .
A peu ne le trencha par mi , Car il i feri par grant force .
Au retraire tire et s'esforce , Mais ains qu'il l'eüst a soi traite , Fu l'espee les le heut fraite , Si que li puins et l'entrecor , Ki estoit adoubés a or , Li remest en la main sans plus .
Et Espinogres li cort sus ; Sel fiert et refiert par grant ire ; Et Goumerés li prist a dire : « Sire , dist il , or n'i a plus ; Ne soiiés pas mal el desus .
Quant je ne m'ai de quoi deffendre , Par estovoir me couvient rendre : Je me met en vostre merchi .
» Et Espinogres respondi Moult francement : « Et jel creant ; Mais ce ert par tel couvenant Que vous en venrés aveuc moi Orendroit a la cort le roi , Si vous metrés en sa prison , Et counistrés la mesproison Del chevalier que oceïstes .
Kar saciés que vous mespresistes , Ki desistes que c'ert Gavain ; Que fort et bien delivre et sain , Ce saciés de voir , le verrés A la cort quant vous i venrés .
» Et Goumerés issi l'otroie .
A tant se metent a la voie Qant il orent lor cevax pris .
E cil sans non , qui ot enpris A querre l'Orgellox Faé , A tant cevaucié et erré K'il est venus a son castel , U il faisoit tout de nouvel Crier moult hautement son ban En tel guise conme Tristran , Li cortois chevaliers , li dist .
Et il tantost le contredist , Sans çou qu'onques n'i dist outrage : « Chevaliers , dist il , grant damage Seroit , se il estoit ocis , K'il n'a de rien vers vous mespris , Ne vers autre , ç'ai oï dire .
Onques ne fu en si grant ire Ke il por çou plus tost feïst Un outrage que on veïst , Que nus hon le peüst veoir .
N'estes mie de grant savoir Ki vous vantastes de tel cose .
Je sui cil qui desdire l'ose , Et qui par armes prouverai K'il est vis et sel mosterai .
» Li Faés lors li respondi : « Je proverai çou que je di , A cui que il doie desplaire .
» Lors fist avant ses armes traire , Si s'est moult vistement armés .
Moult fu cointes et acesmés , Quant il fu montés el destrier ; Il n'avoit sous ciel chevalier , Se son grant tort ne li neüst , Que il bien vaintre ne deüst .
Grant cerne ont fait la gent menue .
Lors n'i ot plus regne tenue N'il n'i ot de manechier point ; Cascuns d'eus le sien ceval point , Tant com il pot plus esploitier .
Li Faés le feri premier Del bon espiel en mi le pis , K'il en fist voler les esclis .
Cil sans non le feri aprés , K'il trenche de l'escu les ais , Si qu'il fist le hauberc fauser .
Par mi l'espaule fist passer Jusqu'as doiles le bon espié , Si qu'il en parut bien plain pié Et plus encor devers le dos .
Tout trenche fust et fer et os , Si l'enpaint par si grant vertu K'il a tout ensanle abatu En un mont lui et le destrier .
Lors mist le main au brant d'acier , Sel vait ireement requerre ; Et cil qui gissoit a la terre , Moult bleciés , li dist erranment : « Sire chevalier , je me rent : Quant si preu et si fort vous truis , Vers vous deffendre ne me puis ; Je me met en vostre merchi .
» Et cil sans non li respondi Moult volentiers : « Et je vous praing ; Mais tant vous di jou et apraing , Ains que jou vous voille reçoivre , Je n'ai talent de vous deçoivre , Que vous vendrés aveuques moi En prison a la cort de roi , Si menrés o vous vostre amie .
Et se li rois la vous otrie Vous l'arés , et saciés de voir Ke vous ne la poés avoir S'au roi de nule rien desplaist .
» Et li chevaliers lors se taist : Ceste parole moult li grieve .
Et cil sans non l'espee lieve , Si fait de lui ferir sanlant ; Et cil qui bleciés estoit tant K'il n'a pooir de lui deffendre Li va la soie espee rendre .
« A ! chevalier , fait il , merci .
Faites tant que je vous merci , Et que je soie vostres quites De ceste oeuvre que vous me dites .
Se je perdoie issi m'amie , Je perdroie a estrox la vie , Car je n'aim riens el siecle tant .
Tant par vous voi prox et vaillant , Si ensegnié et si cortois , Car je sai de voir que li rois Le me rendra , se l'en priiés .
- Chevalier , ne vous esmaiiés , Fait cil sans non , que a amie , Ce saciés , ne faurés vous mie .
» Moult en a cil grant joie eüe .
Lors atorne soi et sa drue , Et si fist sa plaie atorner ; Puis s'en veut a la cort aler O le chevalier qui l'a pris .
Lors l'a moult bel a raison mis , La u erroient le cemin .
« Biau sire , fait il , je devin , Ne sai se ma pensee est fine , Mais mes cuers ensi le devine , Au sanlant que je pens et voi , Vous estes de la gent le roi .
Por çou vous pri , s'il pooit estre , Que vous me desisciés vostre estre , Tant que j'en fusce bien certains .
- Par foi , fait il , je sui Gavains .
Ja mon non ne vous ert celé Puis que j'ai par armes prouvé Ke je suis delivres et sains .
An ex seroie et vilains , Se jou a vous ni a autrui Celoie ja mais qui je sui , Des que par terre ai tant esté Que je ai mon non recouvré Que j'avoie piecha perdu , Il doit estre par tout seü ; Le grant orguel qu'aviés fait , Il doit estre par tout retrait Que feïstes au chevalier , Qu'el bois l'alastes detrenchier , Puis en aportastes le cors .
Moult ains que del bois fuissiés fors , Crevastes ambedeus les eus Au vallet , qui n'estoit pas seus : Il avoit o lui trois puceles , Qui molt erent gentes et beles , Qui molt demenoient grant doel .
Chascune d'eles a son woel Morist iloeques en la place ; Tainte et persie avoit la face , Tant avoit chascune ploré .
Quant je oi le duel escouté , Si ving a eles tout errant .
Puis vi devant eles gisant Uns damoisel qui moult ert gent , Mais moult li estoit malement ; Car on li avoit de novel Les eus tolois fors del cervel .
Quant jel vi si mal atorné Qu'il ot andeus les ex crevés , si cuidai de voir sans doutance Que trestoute la doliance Qu'eles menoient fust por lui .
La grant ire et le grant anui Le grant doel qu'eles demenoient Demandai por quoi le faisoient .
La premiere respont errant : “ Sire , un chevalier molt vaillant Avons ci veü detrenchier ; Onc ne li peümes aidier .
” Je demandai cui il estoit , Et l'autre si me responnoit Que ce ert messire Gavains Qui ici erroit trestous sains , Mais n'i avoit hauberc vestu , Ne nule arme fors son escu Et une lance solement .
Ensi ert eschaitiement , Qu'il n'ot serjant ni escuier .
Puis li vindrent dui chevalier Armé sor dous destriers d'Espaingne A travers par une champaigne Tant qu'il l'atainstrent en cel val .
Lors laissent corre le cheval Por lui ochirre et detrenchier ; Puis commenchierent a hucier : “ Estés , estés , sire vassal .
” Cil s'arestut tout a estal , Qui tenoit sa lance en sa main .
Li uns li dist en haut : “ Gavain , Vous n'en irois en fin sans faille .
” A tant commencha la bataille , Qui n'estoit mie paringal ; Li cuivert felon desloial Ont detrenchié Gavain et mort .
O fust a droit o fust a tort , I ala cel vallet courant , Qui moult estoit preus et vaillant , Que il cuida Gavain aidier ; Mais ne li pot avoir mestier , Que il estoit ja decaupés .
Li vallés ot les ex crevés , Pour ce ke aidier li cuida .
Un chevalier le cors troussa Sour un destrier ; par mi l'arbroie Se mistrent errant a la voie , S'i s'en vont moult grant aleüre .
Et je lor pramis a droiture Que le vallet seroit vengié ; Tornai m'en , quant j'oi pris congié , Que je n'i fui pas coneüs .
Je vous ai tant quis et seüs Que j'ai sour vos la poesté Qu'il sera molt bien amendé , Le grant outrage et le desroi .
Vous quidastes que ce fust moi , Quant vous feïstes le mesfait .
- Par foi , biau sire , autrement vet , » Respont li Orguelleus Faé .
De chief en chief li a conté L'acoison , por quoi el fu faite ; « Ne doit estre en tel mal retraite , Puis qu'ele puet estre amendee .
Voiant cels de vostre contree , Vous renderai cel chevalier , Et ses armes et son destrier , Tout sain si com onques fu plus .
Et si vous di por voir que nus Ne vit onques encor plus cler Que cil dont je vous oi conter Fera , des que j'avrai tant fet Qu'aval le vis li avrai trait Tant solement ma destre main , Si sera tout gari et sain .
» Gavains li dist : « Dous ami chier , S'or pooie tant esploitier Que li vallés ses eus eüst Et qu'au chevalier ne neüst La traïson ke vous feïstes , Encor porriés estre quites , A ce que je vous aiderai .
- N'en soiés vos ja en esmai , Sire , fait l'Orgeullous Faé , Que onkes en si grant santé Ne fu encor li chevaliers , Ne li vallés , biaus sire chiers , Com a la court le vous rendrai ; De ce ne soiés en esmai .
» Ensi tindrent parlant lor voie , Tant que il vindrent a la voie Iloec endroit ou il parti D'Espinogre , son bon ami ; Si descendent iloec a pié , Par un cemin qui ert forchié .
Lors i vint poignant sans demeure , Sor un noir ceval plus que meure , Un chevalier grant aleüre .
Son destrier ert a desmesure Isniax ; qui voir en vaudroit dire , On ne porroit pas tel eslire En la terre le roi Artus .
Li chevalier ert molt seürs : Il estoit si armé sans faille Ne cremoit pas une maaille Caup d'espee ne de nule arme .
Il est descendus sous un charme , Pour son destrier cengler estroit .
Li Orguelleus Faés le voit , Si dist Gavain tout erramment : « Sire , dist il , mon escient , Com je voi la un chevalier , Veés com cengle son destrier Et lace son elme gemé , Saciés bien qu'il a en pensé A faire vous aucun hontage .
Je voel estre en vostre homage , S'irai vostre message querre , Dont il vient et que il va querre .
» Que que cil parloit a Gavain , Es vous venir par mi un plain Deus chevaliers molt bien armés , De toutes armes acesmés ; Si paroit bien a lor escus Que forment s'erent combatus : Il erent tuit covert de sanc .
Li uns sist sor un destrier blanc , Et li autres sist sour un sor .
Cil avoit non Gomeret Mor ; Molt estoit chevalier vaillant ; Espinogres aloit devant , Qui sour le blanc destrier seoit .
Et li noirs chevaliers le voit , Si com venoient traversant .
Lors monte el bon destrier corant , S'enbrace l'escu et la lance ; D'esperoner vers els s'avance , Si broce pour els encontrer .
A Espinogre vait jouster .
Quant cil le voit ver lui apoindre , Iriement vait a lui joindre .
Sans parler et sans desfiances , Fierent es escus de lor lances , Et li escu perchent et croissent ; Nule de lor lances ne froissent , Que trop erent roides et fors , Et cil l'empaint de tel esfors , Volsist Espinogres ou non , Que il l'abati el sablon .
De sen poindre a son cop repris : Fiert Gomeret en l'escu bis , Que par la crupe del destrier Le fait a terre trebuchier .
Puis a saisi les dous chevaus , Si a guerpi les deus vassaus , Si s'en revient toute la voie Vers les deus qui sent en l'ombroie , Qui l'avoient piecha veü .
Le ceval blanc ot couneü Mesire Gavains le courtois , Si sot bien trestout demanois Que ce estoit son compaignon Que cil abati el sablon .
Il s'estoit pris au bon destrier Pour aler au noir chevalier Jouster , qui par grant desmesure Aloit tout sol querre aventure ; Car il ne quidoit pas que fust Nus hom qui de prouece eüst Qui de lui se peüst desfendre : Ne quide pas les cevals rendre Par nul chevalier qui soit nés .
« Sire , dist l'Orguillos Faés , Je li dirai qu'il viengne a vos ; Et se il est si orguillous Que n'i veulle venir por moi , Je vos jur et afi par foi Qu'il ne puet passer sans bataille .
Ma bone espee qui bien taille Li enbatrai ens el cervel .
Je vos proi que il vos soit bel Que je par vostre gré i voisse .
» Molt durement cil s'en envoisse ; Qu'il estoit estoit costume a cel jor S'uns chevaliers en un estor Venoit por joster ne por poindre N'en doit que uns seus a lui jondre , Et se doi i vienent ensanble Il serroient , si com moi sanble , Trestot recreant et honni : Ja mais ne serroient servi En cort a roi , s'il ert seü .
Por ce s'est premiers esmeü Por joster au chevalier noir ; Mais il cuidoit a son espoir Que cil le tenist a beubant .
A tant s'en part sor le bauçant , Si point droit a noir chevalier , Et cil qui n'ot soig de tencier Repoint a lui grant aleüre .
L'Orguillous par grant desmesure Le fiert primes sor l'escu noir , Si vos di bien a mon espoir Se la lance ne fust brissie Qu'il eüst la sele widie ; Mais sa lance brise erranment .
Et cil si com il vient corant L'avoit feru sor l'escu paint ; Del bien ferir pas ne se faint , Car mervelles ert aïrous .
L'escu li perça a estrous , Et l'auberc a tot desronpu , Mais un porpoint qu'il ot vestu , Qui fu fais par molt grant maistrie , Li a le jor sauvé la vie .
Et neporquant par tel vertu L'avoit del cheval abatu Qu'il li desjointa le braic destre .
Ilueuc ne vaut pas longes estre , Ains le laissa demaintenant , S'en mena le destrier corant .
Les Espinogre et Gomerés En a avuecques lui menés ; A tant s'en parti , si s'en vait .
A Gavain mervelles desplaist Quant li Orguillous fu ceüs ; Il est au Gringalet venus , Si monte par l'estrier senestre , Et prist sa lance a la main destre .
Puis dist a l'amie au Faé : « Damoisele de grant biauté , Vous remaindrois ci sans esmai , Sous cest ormel que je chi voi , Et g'irai vostre ami aidier , Et si li rendrai son destrier , Que cel chevalier la en mainne .
Je sousferrai ains molt grant paine Que il l'en maint , se Diex me gart .
» Sous l'ormel la laist , si s'em part , Si vient a lui par mi la lande .
Li noirs chevaliers li demande Qui cele damoisele estoit : « Sire , fait il , se vous plaisoit , Ele seroit et moie et vostre .
- Ja par saint Pol le bon apostre , N'i avrois part avoeques moi .
» Gavains li dist : « Sire , par foi , Vous requier et pri par franchise , Par guerredon et par servise , Que me rendois cel blanc destrier , Et puis celui au chevalier Que abatistes en la lande .
La damoisele le vos mande Que vous li rendés par amor , Si ert cortoisie et hounor .
Sire , encor vos revoel priier Que me rendois l'autre destrier , Si m'avrois dont grant honor faite ; L'onor ert en tel lieu retraite Ou il vous orra maint prodome .
- Par trestous les consaus de rome , Fait soi li chevaliers hidous , Vilains estes et ennuious .
Vous m'avés tel cose requise Je nel feroie en nule guise , Pour vos ne por vostre priere .
Ja nes avrois en tel maniere .
Mais tant sachiés , dans chevaliers , Que se vous li volés aidier , O moi vos convendra combatre Ou je les en menrai tous quatre , S'ert li vostre en la compaignie .
Et si en merrai vostre amie Que je voi la desous cel orme , Si avrois sollers en la forme O les autres les ont eüs Qu'iloec gisent tout estendus , Si serés tous quatre assamblés .
» Lors dist Gavains : « Vous me samblés Moult faus et de moult male chiere , Si sai tres bien que par priiere Ne m'en feriés vos rien plus ; Mais se de vos vieng au dessus , Je les quit bien trestous vengier .
- Laissiés ester le manechier , Fait le noir chevalier , vassal , Si nous combatons parigal : Il n'a ichi que vous et moi ; Li autre sont tuit en reqoi Qui la gisent tuit abaubi .
Or sachiés que je vos desfi .
» Sans nesun point de demorance Prent cascun l'escu et la lanche , Si se fierent par tel angoisse Que l'une lance et l'autre froisse Sor les escus devant les pis ; Volent des lances les esclis .
Quant cascuns a sa lance fraite , Vistement a l'espee traite , Si commencent lor envaïe , Qui molt sevent de l'escremie Et molt orent de hardement .
Cil qui ert noir com arrement Vait ferir monsegnor Gavain Amont sor le hiaume de plain : Tout le fent jusqu'el cercle d'or .
Li cols descent desus la cor De l'escu a sinnople taint .
Et cil de tel aïr l'empaint Qu'ambedui li ceval caïrent .
Li dui chevalier sus saillirent .
Gavains sailli sus vistement : De lui vengier olt grant talent .
Sore li keut par grant vertu , Et celui rest vers lui couru ; Li uns d'els velt l'autre empirier .
Mais Gavains pour le coup vengier Que celui li avoit douné L'en a resouse la bonté .
Il l'a feru tout a bandon , A escremie de tel ton , Sus en l'iaume el coing amont , Que tout li trencha en roont .
Jusqu'al chapelier l'a fendu : A poi qu'i ne l'a abatu .
Li nois chevaliers li passa , Tout l'escu li trenche et quassa ; Si vint li cols de tel vertu , Quant il fu parti de l'escu , Qu'il trencha le pan del hauberc , Et el braiel li fist un merc , Qu'il li embati plaine paume En mi la place sor le hiaume .
S'il l'eüst droit aconseü , Je cuit qu'il l'eüst abatu .
Et Gavains ne resorti pas , Ains vait vers lui plus que le pas , Sel fiert sor le hiaume a bandon .
O l'espee li met un son Amont sor le hiaume forbi ; Et cil l'a moult bien recuelli Qui savoit toute la mestrie : Ne crient nus de chevalerie .
Il fiert Gavain par grant outrage Sor l'escu ; li fait tel damage Que il li trencha maintenant Cent mailles de l'auberc luisant , Et que de la cote a armer Li fist contreval devaler Bon plain pié jusqu'à la chainture .
Molt fu bele cele aventure Quant ne li a le cors trenchié , Tant est le brant escoulorgié Par entre l'aissele et l'escu .
Et Gavains a lui referu Par grant ire sor l'escu noir .
Nus hom qui le poïst veoir N'en seüst dire le meillour .
Jusc'au vespre que faut le jor , Se combatent issi sans faille Que le miudre de la bataille N'en sorent eslire li troi Qui erent a pié en l'aunoi .
Vindrent vers els grant aleüre .
Et cil qui jusqu'a la chainture L'avoit tout desarmé errant Li dist : « Franc chevalier vaillant , Arai je garde de cil troi Qui vienent ci armé sour moi ? » Gavains li dist isnelepas : « Par foi , amis , ce n'est pas gas , Bien loiaument le vous plevis , N'en i a nul si mes amis , S'il vous adesoit sor mon pois , Je nel ferisse demanois : Ja ne me sera reprouvé .
» Lors avoit dit et commandé As trois qu'il s'en traient ariere ; Et cil le font en tel maniere Si com Gavains le commanda .
Onques nus d'els mot ne souna , Por riens que il lor avenist .
Et li noirs chevaliers lor dist : « Vassal , fait il , je loeroie Que vos meïssiés a la voie , Tout sain et tout sauf o ces trois , Et ces quatre cevaus norois Me laississois tout quitement , Et cele pucele ensement Qui vous atent sous cel ormel , Si vous sera mils et plus bel , Qu'os avrois salve vostre vie .
» Dist Gavains : « Molt oi grant folie Que vos dites , se Dix me saut ; Se ceste espee ne me faut , Je vos movrai tel contenchon , Ains que moi et vous departon , Qu'avrai la dame et les chevaus .
» Lors s'entrevienent les vassaus , Si fierement , par tele angoisse , Qu'ançois que l'un l'autre connoisse Se sont il molt forment grevé .
Gavains li a un coup douné , Amont sor le hiaume vergié , Que l'espee li a trenchié L'iaume ; desi en la cervele En est coulee l'alemele .
Son cop estort de grand aïr ; A la terre le fist venir As dous genous moult vistement ; Mais il relieve isnelement , Si est Gavain alés requerre .
Onques encor en nule terre Dui homes tant ne se greverent .
Et li troi chevalier qui erent Iloec pres d'els , quis esgardoient , Dient que merveilles faisoient Qui se combatent a cele ore .
Li noirs chevaliers sans demore A dit a monseignor Gavain : « Vassal , ne soiés pas vilain , Mais soions huimais a repos ; Quant li jors ert demain esclos , Si resoions ci pié a pié : Veés com il est anuitié .
Si avrois ces chevaus o vos , Par un covent que entre nous Les ramenrons demain ichi , Et la damoisele autresi , De ce vol jou estre certains .
- Par foi , ce li a dit Gavains , Je n'en voel ja nesun mener , Se vers vos nes puis conquester ; Que trop vos voi fel et gaingnart .
- Dans chevaliers , il est trop tart , Fait li noirs chevaliers oscur ; Mais soiés trestout aseür Que je vendrai le matin ça .
» Dist Gavains : « Ce n'avendra ja , Se Dieu plaist , que nos departons Desi que je savrai ou non Se je en merrai les cevals Et la pucele et les vassaus , Sans calonge et sans contredit .
- Et vos me prisiés molt petit , Dans chevaliers , ce m'est avis , Pour ce que je vos ai requis De la trive premierement .
Ja mais ne me troverés lent , Ains vos troverai molt bataille : Ja del mien qui un denier vaille N'en avrois en tout mon aage , Se par force ou par vasselage Nel poés conquerre vers moi .
Et si sai molt bien et si croi Q'os estes cortois et vaillans ; Pour ce vos requier et demant Que me desissiés vostre non : Que ce est bien drois et raison Que je le sace et vos le mien .
Et puis vos pri sor toute rien De faire tout vostre pooir .
Mais je voel vostre non savoir Et itant savoir de vostre estre , Car ice m'ensegna mon mestre C'a home ne me combatisse Que son non ne li enqueïsse , Si n'iere pas faus ne vilain .
- Par foi , fait il , j'ai non Gavain .
- Gavain , voire , neveu le roi ? - Issi ai je non , par ma foi , Fait Gavains ; vos avés bien dit .
Ja mais mon non , se Diex m'aït , Nel celerai a chevalier .
» Et cil se volt agenoillier Devant lui pour merci crier : « Bien porroie , fait il , jurer Que ja mais home ne creïsse , Se a mes eus ne vos veïsse ; Qu'en dit que l'Orguellex Faé Vous avoit mort et decaupé Par orguel et par estoutie ; Nel tenés pas a vilenie .
Frans chevaliers prex et cortois , Foi que je doi Artus li rois , Qui est mé sire et mes amis , Vous m'avés vencu et conquis .
Ves m'espee , je la vous rent .
Molt sui courechiés et dolent De ce que je ne vous counui .
Bien sai que vos ai fait anui , Si m'en repent , se Diex me saut .
Ce vos di bien , de cest assaut Sui je tout matés et conquis , Si vous di bien ce m'est avis Que por cent mars ou encor plus N'en porroie je souffrir plus .
Et pour ce que je sui matés , Je me renc a vos ; recevés M'espee , que je la vous rent .
» Et Gavains li dist erramment : « Biaus amis , or gardés l'espee , Qu'ele est en vos bien aloee , Que hardis estes et osés .
Et quel non estes apelés ? - Sire , j'ai non li Lais Hardis ; Del lait ne sui je pas fardis .
L'autre soir m'esmui de ma terre Por aler cerquier et enquerre Se de vos noveles oïsse .
Sachiés bien que tant vos queïsse Que bien en oïsse parler Ains que volsisse retorner .
Or m'en sui a vos combatus , Si m'en est moult bien avenu ; Que s'eüst plus duré l'estour G'eüsse de ma mort paour .
» Quant Gavains a ce entendu Que c'ert son ami et son dru , Gete l'escu , l'iaume deslace ; L'un d'els l'autre acole et embrace , Si s'entrefirent moult grant joie .
Je ne quit mais que nus hom voie Deus chevaliers si bien apris ; Cascuns d'els ert de moult grant pris .
Or ert moult l'un vers l'autre estous ; Or sont moult paisibles et dous .
Si vindrent andui erramment A cele qui encor l'atent , Si l'ont delivrement montee .
Puis si ont lor voie aroutee .
Entre Gavain et le Faé Et Espinogre , ont amené Gomeret a sa damoisele .
A Gavain conte la nouvele Comment il s'estoit combatu , Et com cil s'ert a lui rendu , Com doit venir en sa merchi .
Et Gavains li a dit : « Amis , Moult m'avés grant servise fait .
Ensi grant bone aventure ait Vostre cors , comme je vaudroie .
» Ensi chevauchent tote voie , Car il estoit moult pres de vespre .
L'un d'els conte a Gavain son estre , Tant que chascun li a conté Com il l'ont fait , com ont erré .
Tant ont lor parlement tenu Qu'il sont tuit ensamble venu A l'ostel Tristran qui ne rit , Qui a Gavain grant honor fist , Et Espinogres ensement .
Tristran saut sus isnelement Maintenant qu'il les ot veüs : « Segnors , bien soiés vos venus » Fait soi Tristran qui moult fu sage , Et n'ert pas de trop grant aage , Ains ert chevalier bel et gent .
A l'estriu sailli erramment A Gavain , si le fist descendre ; Vaslet corent son ceval prendre , Dont moult i avoit de cortois .
Les autres chevaliers tous trois Firent descendre isnelement .
Assés ot iloec quis descent , Les damoiseles ambedeus .
Et sachiés bien que avoec eus Estoit a pié li Lais Hardis , Qui n'ert couars ne alentis De servir monsegnor Gavain .
Et Tristrans le prent par la main , Si le maine el palais amont , Si com franchise le semont , Si s'est del servir molt penés .
La nuit orent a grant plenté Pain et vin et oisiaus rostis , Ploviers et faisans et pertris Et grans cisnes , a lor mengier , Car molt en avoit el vergier .
Tristran , qui bien garni estoit De quainque prodom covenoit , Lor a la nuit tele onor faite , Ne l'aroie en piece retraite , L'onor qu'il a fait a chascun .
Bien les coucha par un et un Pour dormir et pour reposer , Qu'il estoient las de l'errer , Et traveilliés et confondus : Il paroit bien a lor escus Qu'il orent sosfert grant estour .
Grant joie ot Tristran de l'onor , Qui la destre Gavain acointe , Et saciés que moult se fait cointe Qu'il a deus fois esté son oste .
Vers le Lai Hardi se racoste , Qui molt estoit gentils et frans : « Sire , fait il , je croi et pans Que vos estes molt travelliés ; Bien sai que vos estes plaiés Et navrés sos la coiffe blance .
Et j'ai une fille molt franche Qui tel entrait vos i metra Que la dolor vous en traira : Ja puis angoisse n'i avrois Que il i ert mis une fois ; Sempres ert la plaie garie .
» Li noirs chevaliers l'en mercie , Qui de la pramesse a grant joie ; Et mesire Gavains li proie Qu'il li aït , s'il onkes puet .
Et Tristran maintenant s'esmuet En la chambre ou sa fille estoit , Si li prie , s'ele savoit Aidier a itel chevalier , Que li aït sans demorier .
Et cele qui n'ert pas vilaine Li dit : « La plaie n'ert pas saine , Se Diex m'aït , hui en cest jour .
» Une herbe de molt grant valor , Qui estoit toscane apelee , Sour la plaie li a bendee ; Puis se dormi a grant loisir , Tant que fist Diex le jor venir , Qu'il se lievent et atornerent .
El chastel andui sejornerent Trestout le jor jusqu'au demain ; Puis parla monsegnor Gavain Comme par courous et par ire .
A l'oste commencha a dire : « Biax dous ostes , frans , debonaire , Vous savés bien tout nostre afaire , Ensi com nos avons erré .
Or voil que il nos soit mostré Et l'escrin et le bras ensamble Que me moustrastes , ce me samble , La nuit que primes chaiens jui .
» Et Tristran regarda celui Qui Orguelleus Faé a non .
« Sire , il vos dit droit et raison , Ce respont l'Orguelleus Faé : Tant m'a a armes demené Qu'il m'estuet en sa segnorie Contenir et moi et m'amie .
Mais il i a tel covenant , Se je pooie vivre tant Que le cors que je vos baillai Tout sain et sauf le vos rendrai , Tel covenant ai a Gavain Que sel vos rent et fort et sain , Que je avrai sa druerie , Et me rendra quite m'amie , Mais que je li ferai itant : Le vaslet trestout cler veant Li rendrai et tout sain sans faille ; Covenant l'oi en la bataille , Et Gavains le m'a creanté .
- Certes , fait il , c'est verités Que issi le vous creantai .
N'en soiés ja point en esmai .
- Sire , dist l'Orguelleus Faé , Isnelement soit aporté Le bras et le cors et l'escrin .
» Et Tristran se mist al cemin , Si li aporte maintenant ; L'escrin li avoit mis devant , Et le Faé l'a descosu .
Et l'escrin estoit ja venu Ou le bras ert au chevalier ; Et le Faé sans delaier A le bras de l'escrin osté , Et el cors ariere posé ; Puis fu plus sains que nul poisson .
Et cels en orent fait le don A l'Orgelleus qui ert faé .
Le chevalier lor a conté Comme cil el bois le trova , Et comment a lui se mesla , Et comment il se combati , Com il morut , ainc nel senti , Com il a esté en repos Dedens le cuir de cerf enclos .
Molt s'en est Gavains mervellié ; De la merveille s'est sengnié , Et le Lai Hardi ensement .
Et Tristran et toute sa gent Qui ont la merveille veüe De demander forment s'argue Qui li dona tel destinee .
Et cil dit : « El me fu donee En cele nuit que je fui né .
» Et Gavains a lors demande Le non del chevalier ocis ; « Sire , fait il , je vos plevis Que le Cortois de Huberlant M'apeloient mi conoissant .
» Grant joie firent tuit ensamble ; Toute la cort de joie tramble , Et demainent molt grant deduit , Tout le jor desi a la nuit .
A la nuit se sont tuit cochié .
Au matin , quant fu esclairié , Il metent les frains et les seles Et montent les dous damoiseles ( L'une ert amie Gomeré , Et l'autre a l'Orguelleus Faé ) , Puis se mistrent tuit a la voie .
Tristran lor oste les convoie Desi ke outre le vaucel Et dit : « Sire , s'il vos ert bel , G'iroie a cort ensamble o vos , Et si merroie avocques nos Ma fille , qui est bele et gente , Ou Nature a mise s'entente ; Et je l'ai ja bien atornee : Ves la sor la mule montee .
» Gavains l'entent , sin a grant joie : « Sire , fait il , se Diex me voie , Molt avés or dit que cortois .
» Or sont les damoiseles trois Et li chevalier set par conte , Si com l'estoire le reconte .
Tant ont erré et chevauchié Qu'endroit midi ont aprocié Le chastel Cadroain le Rous , Qui moult est fiers et corajous .
Iloec estoient a sejour Icil qui furent en l'estour O Cadrés , quant rescoust s'amie , Qui ot secours et bone aïe , S'i fu Raguidel de l'Angarde .
Celui pucele le regarde , Cele qui vea a Gavain Le vin et le char et le pain , Et tuit cil l'orent couneü Tantost com Gavains fu venu Qui l'atendoient au chastel .
Savoir poés molt li fu bel .
Tout son conte lor a conté , Si com je vos ai chi conté , Comment il a puis esploitié , Et comment il se combatié Encontre l'Orguelleus Faé Et Espinogre a Gomeré , Comment lor acorde fu faite .
Cascun d'els forment s'en rehaite , Et molt li firent grant hounor , Et dit que por la soie amor Sejorneront un jor tot plain .
« Segnor , ce lor a dit Gavain , Vous dites bien , vostre merchi , Mais ains que soit demain midi Vaudroie estre a Carlion , Entre moi et mi compaignon ; Si merrai avoec mes puceles , Qui molt sont courtoises et beles .
- Sire , sire , ce dist Cadrés , Je vos herbergerai hui mes En cest chastel a Cadroain .
Quant vos verrois le jor demain S'irons en vostre compaignie .
» Dist Gavains : « Je nel refus mie Tel compaignie ne tel route .
» Ne vos aconterai ja toute La joie qu'il ont demenee , Quels lus i ot et quel povree , Quel pain ne quel poisson de mer , Quels vins il burent au souper .
La nuit furent a grant deduit .
Au matin sont monté trestuit Sor lor chevaus delivrement ; Cadeain fait monter sa gent , Soissante et quatre chevalier Trestous armés sor lor destriers , Por l'amour monsegnor Gavain .
Li chevalier oirrent a plain ; Au chevauchier ont entendu Tant qu'en la forest sont venu Iloec ou l'Orguelleus Faé Ot le vaslet les eus crevé .
Tant enquist Gavains des noveles Qu'il a trovees les puceles Qui li conterent del Faé , Si com li contes a conté .
En la forest ert lor manoir .
Cascuns a le cuer tristre et noir , Del doel de monsegnor Gavain : Tuit quidoient estre certain Que il fust mors et decoupé .
Et Gavains lor a demandé Del vaslet , comment li estait ; « Sire , fait ele , issi li vait Com cil qui ne voit ciel ne terre .
- Alés le moi , dist Gavains , querre , Sel m'amenés delivrement .
» Et cele i ala erramment ; Ele a le vaslet amené , Qui molt estoit bien atorné .
Il estoit sages et cortois : S'il fust fils de conte ou de rois , Si fust il bel et avenant .
Et l'Orguelleus Faé a tant Li trait sa main aval sa chiere , Si li a rendu sa lumiere , Si vit plus cler que cerf ne dain .
Si connut erramment Gavain Tout maintenant qu'i l'ot veü .
« Sire , bien soiés vous venu , Fait li vaslés molt doucement .
Je quidoie , se Diex m'ament , Que vos fussiés tout detrenchié , Mais bien sai q'os fustes cangié A cel chevalier la devant : C'est le Cortois de Huberlant , Qui onques de cort ne volt estre .
» Li vaslés conte tout son estre , Si com li livres l'a conté .
Mais Damlediex l'a regardé , Qui li a rendu sa veüe .
Ne fist iloec plus atendue , Anchois monterent enislore .
Mesire Gavains sans demore Fist les trois puceles monter , Et si n'i volt pas oublier Le vaslet , qui ot non Martin , Sel fait monter sor un roncin .
Puis chevaucent a grant esploit .
A Carlion vindrent tot droit , A l'ore que on doit souper : L'en ot ja fait l'eve corner , Et si asistrent au mengier .
A tant es vous un chevalier Qui lor avoit dit ces noveles ; Au roi furent bones et beles , Et a trestous chels de la court .
Tous li pueples contre lui cort , Li rois i cort et la roïne ; N'i a pucele ne meschine Qui de lui n'ait joie molt grant .
Et li rois le baise en riant , Qui de sa venue ot grant joie ; Et cil li conte toute voie Comment il avoit puis erré : Tout li a le conte conté , Comment il li ert avenu .
Il sont tuit a pié descendu .
Il n'i ot conte ne baron , Ne roi ne prince , en la maison , Qui ne se paint molt de servir Cels q'o Gavain virent venir .
Le roi a forment onourés Les chevaliers , et apelés ; Et la roine , d'autre part Et la damoisele s'em part , Si les en a toutes menees En ses chambres encortinees , Si lor a fait molt grant honor , Por la franchise et por l'amor Qu'ele a de monsegnor Gavain .
Cele nuit jusqu'a l'endemain Furent trestuit paisible et qoi .
Au matin se leva le roi , Si est venus devant la sale ; Et Gavains les degrés avale , Si s'est jouste lui acosté , Si li a dit et reconté Com il a de grant paine traite Icele que il prist en l'etre ; Puis li dist com il conquesta Cele qu'Escanor amena : Toutes conte les aventures Qu'il a trovés pesmes et dures .
Puis si lor prent a aconter Qu'il li estuet guerredoner L'onor que trestuit li ont faite , Qu'il li a conté et retraite .
Li rois en est liés a merveille ; As bontés rendre ne somelle , Ains li plaist molt et vient a gré Quant il fait honor et bonté .
Et li dist : « A vostre plaisir Me voil je de ce contenir .
Mais je voel ains estre vengié De cil qui tant m'a coroucié , Qui as gens se vantoit a tort Qu'il vous avoit ocis et mort .
De ce voil jou venjance avoir .
» Gavains respont : « Por nul avoir , Sire , nel voldroie je mie ; Qu'il vindrent en ma compaingnie , Si oi o els tel covenant , Dont il ont fait tot mon creant , Por quoi il sont tuit aseür .
- Par foi , ce dist li rois Artur , Il ert issi com vos vaudrois .
- Sire , fait Gavains , vos dorrois As deus chevaliers lor amies : Onques puis le tans Jeremies Ne veïstes deus plus cortois .
La soe Espinogre dorrois , S'espousera Cadrés s'amie , Et Raguidel n'i faudra mie A la soe , qu'il m'ot mestier , Qu'il me douna un bon destrier .
» Li rois li a dit et conté Del roi de la Rouge Chité , Com il s'estoit a lui rendus , Com il fu de cort revenus , Qu'il onques mais n'i ot esté , Et comment il li a juré Que il tendra chiere s'amie .
Et monsegnour Gavain li prie Des deus vaslés q'ot amenés Q'erramment soient adoubés , Et chevaliers face noviaus , Et lor donst terres et chastiaus .
Trestout ont lor orre apresté Si com il dui l'ont devisé , Si ont les mariages fais Sans contredit et sans grans plais .
Au moustier les mainent errant ; La procession fu molt grant Si com a tel cose dut estre .
Li evesque Reniés de Cestre Les a maintenant espousees As chevaliers qui creantees Erent par le conseil le roi .
Le mostier ne fu mie quoi , Anchois i ot joie molt grant Que font li petit et li grant .
Cil jougleour de pluisors terres Cantent et sonent lor vieles , Muses , harpes et orcanons , Timpanes et salterions , Gigues , estives et frestiaus Et buisines et calemiaus .
Cascuns d'els grant joie demainne .
De joie est toute la cors plaine , Car molt ert li rois Artus rices ; Onques ne fu malvais ne chices .
Molt lor fist bien a tous aidier De quainques il lor fu mestier .
Et jut cascuns o s'espousee , Si comme li plest et agree .
Au matin , quant il fu grant jour , Furent paié les jougleor .
Li un orent biax palefrois , Beles robes et biaus agrois , Li autre lonc ce qu'il estoient ; Tuit robes et deniers avoient , Tuit furent paié a lor gré .
Li plus povre orent a plenté .
Quant li jougleour sont paié , En lor païs sont repairié , Et la cours estoit departie .
Cascuns chevaliers o s'amie S'en vait a joie et a baudor ; Trestuit li grant et li menor S'en repairent en lor contrees Quant les noces furent finees .
Si sacent bien tuit bas et haut Car li Aitres Perilleus faut Des que Gavains a tant erré Qu'il est a cort a sauveté , Si fine ichi nostre romans .
Que Diex nos donst vivre cent ans , En grant joie et en grant honor ; Et il nos donst joie et baudor .