Philippes de Taün En franceise raisun At estrait Bestiaire , Un livre de gramaire , Pur l'onur d'une geme Ki mult est bele feme E est curteise e sage , De bones murs e large : Aaliz est numee , Reïne est corunee , Reïne est d'Engletere ; Sue anme n'ait ja guere ! E oëz de sun num Que en ebreu truvum : Aaliz sis nuns est ; Loënge de Dé est En ebreu en verté Aaliz , laus de Dé .
N'en os faire loënge , Qu'envire ne me prenge , Mais qu'el seit remembree E tuz jurz mais loëe Cest livre voil traitier ; Deus seit al cumencier ! Ço qu'en griu est leün En franceis rei at num .
Leüns en mainte guise Multes bestes justise , Pur ço est reis leüns ; Or oëz ses façuns : Il at le vis herdu , Gros le col e kernu , Quaré le piz devant , Hardi e cumbatant ; Graille at le trait deriere , Cue de grant maniere , E les jambes at plates , Juste les piez aates ; Les piez at gros culpez , Luns ungles e curvez .
Quant faim at , maltalent , Bestes meine ensement Cum il cest asne fait , Ki rechanë e brait .
Or oëz senz dutance D'iço signefiance .
Li leüns signefie Le fiz Sainte Marie ; Reis est de tute gent Senz nul redutement ; Poanz est par nature Sur tute creature , Od fier cuntenement E od fier vengement .
As Judeus s'aparat Quant il les jugerat , Pur iço qu'il forfirent Quant en croiz le pendirent , E pur ço forfait unt Qu'il d'els nul rei nen unt .
Force de deïté Demustre piz quaré ; Le trait qu'il at deriere De mult graille maniere Demustre humanité Qu'il out od deïté ; Par la cue justise Ki desur nus est mise ; Par la jambe qu'at plate Mustre Deus ert aate E cuvenable esteit Que pur nus se dureit ; Par le pié qu'at culpé Demustrance est de Dé , Que le munt enclorat , En sun puin le tendrat ; Par les ungles entent Des Judeus vengement , E par l'asne entendum Judeus par grant raisun .
Asne est fols par nature , Si cum dit escripture ; Ja n'istrat de sa rute Se l'em ne li tolt tute .
Tute itel nature unt Li Judeu ki fol sunt ; Ja en Dé ne crerunt Se par force nel funt ; Ja n'ierent cunverti Se Deus n'en ait merci .
Oëz l'altre nature Sulunc sainte escripture .
Leüns quant volt chacier E preie volt mangier , De sa cue en verté , Si cum est espruvé , Un cerne fait en tere , Quant preie volt cunquere , S'i laisse une baee , Que iço seit entree As bestes qu'il desire , Dunt volt faire sa prise .
E tel est sa nature Que ja n'iert beste nule Ki puisse trespasser Sun merc , ne ultre aler .
Ço mustre la peinture , Si est dit par figure .
La cue par nature Mustre sainte escripture , U la cue est justise Ki desur nus est mise ; Par le cerne entendum Paraïs par raisun , E la breche est entree Ki nus est aprestee , Se nus le bien faisum E le mal guerpissum ; E nus signefium Les bestes par raisun .
Leüns quant est iriez Il se peint od ses piez , En tere se peindrat Quant il mariz serat ; E iceste nature Mustre ceste peinture .
Jesu Crist entendum En semblant del leün , E nus sa tere sumes E en faiture d'umes , Lores quant nus chastie Que ne façum folie , Par alcune enferté , Dunt avum volenté : Ço s'ire signefie E peindre en tel baillie .
Quant Deus ne fait a gent A trestut lur talent , U il sunt enchartré U en enfermeté , Dunc dient li dolent Deus nes aime neient , Ne ne l'unt deservi Qu'il les chastit issi .
Ne sevent li dolent Que devant lur nes pent : Tels met Deus en lïens Ki fereient dolenz Mainz , se regner poeient , Faire ço que voldreient : Pur ço les lie en mal Qu'il ne facent le mal ; Mult at Deus celui chier Que il volt chastïer .
Aiez en remembrance , Ço est signefiance .
Uncor dit escripture Leüns at tel nature : Quant l'om le vait chaçant , De sa cue en fuiant Desfait sa trace en tere , Que om nel sace quere .
C'est grant signefiance , Aiez en remembrance .
Li leüns en fuiant Sa trace vait cuvrant : La trace del leün Mustre incarnatiun Que Deus volt prendre en tere Pur noz anmes cunquere .
Issifaitierement Le fist cuvertement : Es degrez se meteit Dunt chascun ordre esteit , De prophete , d'apostle , Entresqu'il vint al nostre , Tant qu'il om fut charnels E pur nus fut mortels , E par ordre acceptable Issi venquit diable .
Diable ume deçut ; Deus om , qu'il ne cunut , Venquit puis le diable Par vertu cuvenable .
Se diables seüst Que Deus om mortels fust , Ja a ço nel menast Qu'il le crucifiast .
Sil fist Deus cuintement Senz aperceivement .
Issi Deus se cuvri Cuntre nostre enemi Ne sout que Deus om fu Devant qu'il l'ot veü .
Issi se cuvrit Dés Qu'angeles espirités Neïs nel cunuisseient Ki enz el ciel esteient .
Pur ço , quant li fiz Dé Vint en sa majesté , Dunt il anceis turnat Quant pur nus s'encharnat , As angeles demanderent Ki ensemble od lui erent : « Ki est cist reis de gloire Ki repaire od victoire ? » Cil ki od Dé esteient Icest respuns rendeient : « Ço est li reis de gloire Ki repaire od victoire , » E uncor demanderent Angele ki el ciel erent : « Pur quei at vesteüre De vermeille figure ? » Li angele e Nostre Sire Respundent : « Pur martire Qu'avum sufert en tere Pur noz anmes cunquere .
» E iço entendum Par trace de leün Que Deus se volt mucier Pur diable engignier .
Li leüns blanc coc crient , De char le cri ki vient ; E si at itel sort Que a uiz uverz dort .
E iço entendez Es furmes que veez .
Li blans cos signefie Umes de sainte vie , Ki ainz que Deus fust mort Anuncierent sa mort , Que il forment cremeit Sulunc ço qu'om esteit , Si cum mustre l'escrit Que Deus meïsmes dit : « Pere , pardune mei La mort que aveir dei ; Ne remaigne pur mei La volenté de tei ! » Par ço que mort dutout Ume se demustrout .
Cum anme e cors est om , Si est Crist Deus e om .
E saciez a Saint Piere Dist Deus en tel maniere : Treis feiz le neiereit , Ainz que cos chantereit .
Cos chante en sue onur Les ures nuit e jur , E nus tut altresi Prime , tierce e midi .
E urum nuit e jur Al nostre creatur .
Pur ço chantent devin Matines al matin : Lores fut Deus jugiez E batuz e lïez .
E el soleil levant Prime sunt clerc chantant , Kar dunc resuscitat Deus de mort nus getat .
Pur ço tierce chantum , Quant tierce est par raisun , Kar Deus fut dunc penez E en la croiz levez .
E l'ure de midi Chantent clerc a midi : Lores fut obscurté Quant fut en croiz nafré ; Li soleiz s'obscurat Ne luur ne dunat Pur la veire luur Ki dunc sufrit dolur Sulunc humanité , Nient sulunc deïté .
E ço lisant truvum Enz en la passiun .
Aiez en remembrance , C'est grant signefiance .
Pur ço nune chantum Kar en cele saisun L'espiriz s'en alat E la tere tremblat E depecierent pieres De diverses manieres .
Aiez en remembrance , C'est grant signefiance .
E la vespre est chantee Pur ço en la vespree Kar lores sis veirs cors Fut el sepulcre enclos .
Puis vespres est cumplie , E iço signefie Deus at tut acumpli , Kar diable venqui ; Pur çost silencium Que silence apelum .
El primseir reposum E lores nus taisum , E diable s'esmovent Ki tuz jurz par nuit ovrent ; Quant nus cessum d'urer , Dunc poent il erer ; La nuit unt poësté De travaillier malfé , Kar il sunt fiz Neirun , Que nus neir apelum .
Pur ço , quant vient le jur , Dunc fuient la luur , E nus cuntre le jur Loüm le creatur , Cuntre le jur levuns , Dimes noz uraisuns .
Or oëz par maistrie Que li chars signefie .
Li chars note en verté Quatre des feeiz Dé : Marc , Matheu senz engan , Lucas e Saint Johan ; E li criz signefie La mort del fiz Marie , Que nuncierent el munt , Par quei gent raient sunt : Que Jesus se cremeit Sulunc ço qu'om esteit .
E saciez del leün Une altre ententiun , Que il at itel sort Que a uiz uverz dort .
Saciez ço signefie Le fiz Sainte Marie : Enz en sa mort veillat Quant par mort mort tuat ; Diable apelat mort , Dist qu'il sereit sa mort E sis destruiemenz , Nostre reposemenz .
E en sa mort veillat Quant diable liat ; Par sa mort devenqui Sathan nostre enemi ; Par la mort Damnedé Nus est repos duné .
E iço entendum El dormir del leün .
E uncor par figure Leüns at tel nature Le jur que primes veit Ume , trembler en deit ; E ço poëz saveir Par cez furmes veeir .
Li trembler del leün Demustre par raisun Que Deus s'umiliat Quant pur ume encharnat , Quant il od deïté Cunjuinst humanité : Cum anme e cors est om , Issi fut Deus e om .
Tant sufist de ço dire , Oëz d'altre matire .
Saciez que la leüne Sun feün mort feüne ; E quant sun feün tient Li leüns i survient , Tant vait entur e crie Qu'al tierz jur vient a vie .
E iceste nature Mustre ceste figure .
saciez Sainte Marie Leüne signefie E li leüncels Crist , Qui pur gent morz se fist ; Par treis jurz jut en tere Pur noz anmes cunquere , Sulunc humanité , Nient sulum deïté , Si cume Jonas fist Ki el peissun se mist .
Par le cri del leün La vertu Dé pernum Par quei resuscitat Crist enfer despuillat .
Ço est signefiance , Aiez en remembrance .
Del leün en verté Ço dit auctorité .
Mais de ceste raisun Ne ferai plus sermun , Kar or voil cumencier D'altre beste a traitier .
Monosceros est beste , Un cor at en la teste , Pur ço issi at num , De buket at façun .
Par pulcelë est prise ; Or oëz en quel guise : Quant om le volt chacier E prendre e engignier , Si vient en la forest U sis repaires est , La met une pulcele , Hors del sein sa mamele ; E par l'odurement Monosceros la sent , Dunc vient a la pulcele Si baise sa mamele , En sun devant se dort , Issi vient a sa mort .
Li om survient atant Ki l'ocit en dormant U trestut vif le prent , Sin fait puis sun talent .
Grant chose signefie , Ne larai nel vus die .
Monosceros griu est , En franceis un cor est .
Beste de tel baillie Jesu Crist signefie : Uns Deus est e serat E fut e permaindrat ; En la virgine se mist E pur ume char prist , E pur virginité , Pur mustrer chasteé A virgine s'aparut E virgine le cunçut ; Virgine est , fut e serat E tuz jurz permaindrat .
Or oëz briev Le signefiement .
Ceste beste en verté Nus signefie Dé ; La virgine signefie , Saciez , Sainte Marie ; Par sa mamele entent Sainte eglise ensement , E pais par le baisier , Ço deit signefier .
E om quant il se dort En semblance est de mort : Deus cum ume dormit Qu'en la croiz mort sufrit , E al prince de mort La sue mort fut mort , E sa destructiun Nostre redemptiun , E sis travaillemenz Nostre reposemenz ; Si deçut Deus diable Par semblant cuvenable .
Diable ume deçut , Deus om , qu'il ne cunut , Deçut issi diable Par vertu cuvenable : Cum anme e cors est om Issi fut Deus e om .
E iço signefie Beste de tel baillie .
Pantere est une beste De mult precïus estre .
E oëz de sun num Signeficatiun : Pan en griu trestut est , Kar de tel nature est : Ele at multes valurs Si at plusurs colurs , Dulce est e atempree E de bestes amee ; Tut aime par raisun Fors sulement dragun .
Iceste beste mue Divers mangiers manjue ; Quant saüle serat En sa fosse enterat , Treis jurz s'i dormirat , Al tierz s'esveillerat .
Quant el se leverat Un grant cri geterat , E el cri qu'el ferat De sa buchë istrat Un tel odurement Cum fust basme u piment .
Les bestes ki l'orunt , Ki prof e luinz serunt , Eles s'asemblerunt , L'odurement sivrunt Ki de la buche istrat , Que pantere ferat .
Li draguns sulement Quant ot le muiement Mult grant poür le prent , Fuit en l'odurement , En tere mucerat , Cume mort se girat , Laiz e desfigurez Cum se il fust tuëz , Muveir ne se purat ; Signefiance i at .
Pantere mustre vie Del fiz Sainte Marie , E nus signefium Les bestes par raisun , E li draguns diable Par semblant cuvenable .
Deus treis jurz jut en tere Pur noz anmes cunquere ; Al tierz resuscitat , Sun pople rapelat , Tuz les sons asemblat , Diable acraventat , Sulunc cele semblance Del dragun senz dutance .
Deus al prince de mort Nus tolit par sa mort , De mort nus delivrat , Nostre dolur portat .
E ço avum oï Del prophete Davi Jesus en halt muntat , Nostre dolur portat .
Quant Deus nus asemblat Pantere resemblat , E leün resemblat Quant il resuscitat .
Deus , ço dit Salemun Que pan est sun dreit num ; Pan c'est tut , Deus est pan Par veir e senz engan : Uns est en deïté , Tut en humanité ; Deus est tut fundement E bien de tute gent : Si cum li sols uns est Ki del munt lumiere est E si rai sunt plusur Ki sunt de sa luur , Issi est Deus luur E nus si rai plusur Uns est multiplianz , Sultiz , nobles , vaillanz , Nez , veirs , pius , amiables , Bons , suës , cuvenables , Ferz , seürs e estables , Poanz e purveables ; Tut at fait quant que est , Pur ço tut sis nuns est .
E li criz de la beste Demustre voiz celeste : Puis que Deus fut levez , De mort resuscitez , Par trestute cuntree En fut la renumee .
E saintë uraisun Par l'odur entendum .
Tut at Deus averé Par la sue bunté Quant que sainte escripture Nus diseit par figure .
Devencu at diable Par vertu cuvenable ; Sur crestïene gent Nen avrat mais neient , Se il ne funt pechié Par quei seient lïé .
E saciez que dragun De serpent at façun ; Crestuz est e elez , Dous piez at , sist dentez ; Par cue se defent E mal fait a la gent .
Cue demustre fin , Si cum dient devin : Ço est l'entendement Qu'en la fin veirement Diables destruirat Ki en mal finerat .
N'en voil or plus traitier , Altre voil cumencier .
Dorcon en griu est nuns Que nus chievre apeluns ; E si est itel beste Ki munte halt pur paistre .
E ço dit escripture Fiere at reguardeüre ; E l'ume qu'il verat Ki juste lui serat , Tres bien set purpenser Se il deit luinz aler .
Mult aimë a mangier En halt munt , en rochier .
Beste de tel baillie Nus demustre la vie Que Deus menat en tere Pur noz anmes cunquere , Quant Jesus preechout E haltement parlout E prudume l'oeient Ki le bien reteneient .
Cil sunt halt cume munt Ki bien dient e funt , Il sunt munt de vertuz , D'icels est Deus peüz ; Sur cels est sun estal Ki se guardent de mal , E il est lur pulture , Si cum dit escripture .
Deus veit tuz cez ki sunt , Ki furent e serunt , Deus e prof e luinz veit Issi cum faire deit ; Deus cunuist tute gent E lur faiz ensement , Tut ço que il fait unt , Que il funt e ferunt ; Deus cunuist les eranz E tuz les surjurnanz , Deus set bien esguarder Ki luinz deivent erer : Cil en luinz ererunt Ki en enfer irunt - Fierement les verat Pur ço qu'il les harat - E cil surjurnerunt Ki od Dé rernaindrunt .
E ço saciez senz faille : Ki eire si travaille , E cil travaillerunt Ki en enfer irunt .
Aiez en remembrance , Ço est signefiance .
Ydrus est beste evage D'un estrange curage ; A culovre est semblable , En ille est cunversable .
E Phisiologus Iço dit que ydrus Volentiers est en illes , Mult par het cocodrilles , Par engin li quiert mort Quant buche uverte dort .
Quant l'at aperceü Met sei en la palu ; Quant s'est bien enboëe E del limun luëe , Quant pot escolurgier , En sa buche mucier , Dunc vient al cocodrille La u il dort en l'ille , En la buche se met Petit e petitet .
Or oëz quel merveille : Cocodrilles s'esveille , E itant par est glut Que tut vif le transglut .
Ydrus el cors li entre , La boille de sun ventre Li trenchë e depart Si l'ocit par tel art ; Puis s'en ist vis del cors , Sa boille en gete hors .
Ço est allegorie , Grant chose signefie .
Ydrus en verité Nus signefie Dé ; Deus pur redemptiun Prist incarnatiun , Char devint enpuldree E puldrë enboëe .
De boe vient limuns E de char quir avuns ; Deus de char fut vestuz Dunt sathan fut vencuz .
Que ireie acuntant Par altretel semblant ? Deus devenquit diable Par semblant cuvenable .
Cocodrils signefie Diable en ceste vie ; Quant buche uverte dort Dunc mustre enfer e mort .
Enferz ert en repos , Uverz esteit nient clos , Ainz que li fiz de Dé Presist humanité ; A seür tute gent Perneit apertement .
Enferz Dé recuillit E vif le transglutit , C'est qu'en enfer entrat E les sons en getat Sulunc sa deïté , Nient en humanité .
Issi d'enfer fut mort , Fors nus mist par tel sort : Vis entrat en enfer E vis issit d'enfer , D'enfer les bons getat E les mals i laissat .
Issi fut Deus morsure , Si cum dit escripture .
E Phisiologus Dit que cocodrillus En l'eve naist del Nil E mult est beste vil .
Quatre piez at la beste E mult est de fier estre ; De tere e d'eve vit , Si cum Ysidres dit .
Vint cutes de lungur Trove l'em le graignur ; Granz denz e ungles at , Durs est li quirs qu'il at , Pur piere n'iert rumpuz , Ja tant nen iert feruz .
S'il pot , ume devure , Quant mangié l'at , si plure .
Atant fin ma raisun , Altre cumencerum .
Li cers at tel nature , Si cum dit escripture , Qu'il vait fosse querant U serpenz seit gisant ; Quant truvé at serpent En sa buche eve prent Si la verse dedenz Puis i fait suflemenz ; Tant i sufle e aleine Fors l'en trait a grant peine .
Li cers est curuciez , Puis l'ocit od ses piez .
Or oëz par maistrie Que iço signefie .
Par cest cerf par raisun Jesu Crist entendum : L'eve sapïence est Ki en sa buchë est , E saint espirement Entent par suflement , E par serpent diable Par semblant cuvenable ; E par sa fosse entent Le cors de mainte gent , E par piez del cerf fin ; E diable e la fin Fut destruiz e damnez , De cors de gent getez Par espir , par saveir , Iço creüm par veir .
Saciez que cors de gent Ert fosse de serpent , Kar par serpent sathan Deçut Eve e Adam .
N'en voil or plus traitier , Altre voil cumencier .
Aptalon ço est beste , Si est de tant fier estre Qu'om n'i pot aprismier Ne ne la pot plaier Se par un engin nun Que dirai par raisun .
Dous cornes at aguës , Trenchanz e esmulues ; E si sunt endentees , Cum falcilles curvees , Qu'ele pot detrenchier Granz arbres esrachier .
E quant ele at sei grant Une eve vait querant Ki vient de paraïs , U om fut primes mis , Si at num Eufraten , Issi l'apele l'em .
Puis quiert un buissunet Menu e espesset , U el se vient juër E ses cornes froter .
Cist buissuns est numé En griu erechine .
Mult at sultiz vergetes , Menues , delïetes ; Unc ne set mot la beste Quant prise est par la teste E qu'ele est enlaciee E el buissun lïee .
Quant ne pot eschaper Dunc cumence a crïer , E al cri qu'ele fait Li veneres i vait Si la trove lïee Al buissun enlaciee .
La beste fait grant dol , - Faiture at de chevrol - Li venere la prent Si l'ocit a turment .
Issi est en nature Cum est ceste figure .
Beste de tel baillie Est om de ceste vie ; Dous leis Deus li dunat Que om pur cornes at , La viez e la nuvele Ki mult est sainte e bele , Par quei om pot destruire Pechié , diable e ire , Cume la beste fait L'arbre ki cuntrestait .
Par les arbres entent Corruptiun de gent , Nof pechiez criminals Par quei om est mortals , C'est adulterium E fornicatiun Superbe e avarice , Envire , malvais vice , Ço est detractiun E homicidium , Luxure , ebrietas , Tut ço fait sathanas ; E om destruït raisnable Ceste vertu diable , Si cum la beste fait L'arbre ki cuntrestait .
Mais quant la beste beit De l'eve qu'ele veit , Al buissun vait freier Ses cornes enlacier , E dunc est retenue E prise e deceüe .
E c'est allegorie , Kar l'eve signefie Ivrece , e le buissun Putain par grant raisun ; Par veneür entent Sathan ki ume prent Quant pute l'at lié , Supris e engignié : Ço pot diables faire , Si cum dit Bestiaire .
E ço dit escripture Vins e feme unt nature Que funt del sage fol E trebuchier el pol .
Aiez en remembrance Ço est signefiance .
De la beste en verté , Ço dit auctorité .
N'en voil or plus traitier , Altre voil cumencier .
Iço dit Salemun Del furmi par raisun : « Di va , om pareçus , Ki atenz les bels jurz , Ne seiez escharni , Esguarde le furmi ! » Mult aporte del blé A sa fosse en esté ; En iver se guarnist Par le travail qu'il fist .
Ço dient escriptures , Furmiz at treis natures : Il at tel naturete Quant ist de sa fossete En ordre par matin , Tut dreit tient sun chemin ; E quant grain at truvé De tuz gendres de blé Bien set quels est furment Par sul l'odurement ; De grain d'orge n'at cure , Itel est sa nature , Mais s'est grains de furment Od sa buche le prent , Porte le a sun ni , En iver est guarni .
E quant furmi encuntre Ne li fait lait ne hunte , Ne li tolt pas s'anune , Ne cil pas ne li dune ; Li furmiz ki vuiz est En la trace s'en est Dum li furmiz turnat Ki le grain aportat , Reporte le furment ; Prenez en esperment ! Quant ceste mue beste Nus mustre si bel estre , Li om meïsmement En deit prendre esperment .
E oëz senz dutance D'iço altre semblance ; Kar ço dit escripture .V. virgines par figure Od .v. lampes plenieres D'oilë e de lumieres A granz noces alerent , Ardantes les porterent .
.V. foles en i out , En lur lampes nient n'out ; Iceles i entrerent Ki pleines les porterent , Li mariz les cunut , A joie les reçut ; Les foles n'i entrerent Ki nient n'i aporterent .
C'est grant signefiance , Aiez en remembrance .
Par cinc virgines entent Cinc sens veraiement : Veeir , oïr , parler , Tuchier e odurer , E la virginité Demustre chasteé ; E ki iço avrat As noces bien vendrat , Ço est al jugement Vendrat seürement U li mariz serat Ki les granz duns durat : Iço iert Damnedé Ki iert en majesté .
E lampe signefie Anmë en ceste vie , L'oile crestïenté , Li fus l'espirit Dé ; E ceste ententiun Par le furmi avum .
Oëz l'altre nature Sulunc sainte escripture : Le grenet que il at En dous parz le fendrat ; Issi fait cuintement Qu'en iver faim nel prent .
E oz tu , om de Dé , Ço est auctorité : La semence est escrit , Si cum Ysidres dit ; En dous la deiz partir Pur en iver guarir , C'est espiritalment E istorialment , Qu'al jur del jugement Venges seürement , Kar par iver entent Le jur del jugement .
E pur ço Sainz Pols dit Par veir en sun escrit Lei est espirital E neient corporal ; La letre ocit , ço dit , E li espiriz vit .
Ço est dit pur essample Qu'en aiez remembrance .
Judeus literature Tant entent d'escripture , N'entent allegorie , Ne set que signefie .
Mais oz tu , om de Dé , Entent auctorité , E oies escripture E la tierce nature Del furmi , qu'il entent Par sun odurement Quels grains est de furment E quels d'orge ensement .
Quant grain d'orge at truvé E il l'at oduré , Lores le laisse atant , Le furment vait querant ; Quant l'espi at truvé Sus est senes munté , Prent del grain la flurete , Met la en sa fossete : Mielz aime la flurete : Qu'il ne fait la paillete .
O om de sainte vie , Entent que signefie : Issi fai d'escripture Cum ceste creature , Kar par la letre entent La paille del furment , La flur en signefie , Saces , l'allegorie .
E quant nus mustre l'estre De ceste mue beste Que ço que ele fait A trestuz biens retrait , Li om meïsmement En deit prendre esperment .
E ço dit escripture Furmiz n'at d'orge cure ; Grant chose signefie , Oëz l'allegorie .
Li orges est pulture A mue creature , E ço dit Jop neïs : « Pur furment orge quis .
» Aiez en remembrance , Ço est signefiance : Par orgë entendum D'erites la raisun .
E ço dit Salemun Par veir en sun sermun : « Pur furment me dunerent Orge ki ne m'amerent .
» Altresi funt gabliers , Deus lur duinst encumbriers ! Pur orge prent furment De sun proçain parent Que il vait supernant , Tost le fait pain querant ; Ne li est pas ami Puis qu'il l'at apovri , Lores le cuilt en hé E si l'at en vilté .
Saciez par Salemun ; Sage gent entendum , E par gabliers entent Cuveitus , male gent , E par orge boisdie , Pechié e eresie .
Ki volt a Dé plaisir Tricheürs deit guerpir ; Fotin , Sabellium , Donet , Arrianum ; Icist furent erite Si avrunt mal merite , Ne creüm lur folie , Laissum lur eresie .
Uncor de furmi dit Ysidre en sun escrit E bien mustre raisun Pur quei furmi at nun : Forz est e porte mie , Sil cist nuns signefie .
Il nen est creature De tant brieve figure Ki port de sun endreit Tel fais cum il fereit .
Il porte de sun grant De plum sun fais pesant ; Iço ne pot nient faire Cheval ne dromedaire .
Uncor est ceste beste De tant vezïé estre , S'il plot sur sun furment Gete le fors al vent , E s'il est sains dedenz Dune l'espargnë al tens Ki en iver vendrat , Lores le mangerat .
Uncor Ysidorus D'altre furmi dit plus : En Ethïopie en sunt Ki del grant del chien sunt .
Uns fluives iloc est , Li grains tut d'or en est , Qu'il a lur piez asemblent E de gent la defendent ; N'i osent aprismier , Prendre ne atuchier : Cui cil furmi mordrunt Eneslepas murunt .
Om n'i ose aprismier , Tant sunt li furmi fier ; Se om volt de cel or Pur faire sun tresor , Par un engin qu'il funt De l'or grant plenté unt .
Ives unt afamees De nuvel pulainees , Puis al tierz jur troëz U petiz bercelez Sur les dos des jumenz Lur lient fermement , L'eve lur funt passer Pur de l'or aporter .
Els traient a un pré Ki d'erbe at grant plenté .
Li furmi iloc sunt La u les ives vunt ; Es tros vunt l'or mucier E les ives chargier .
Quant els sunt saülees , Chargiees e trussees , Par esse la chariere S'en repairent ariere , As pulains vunt curant La u sunt henissant , Que li ume unt lïé Juste l'eve atachié : Issifaitierement Pernent l'or cele gent .
Uncor est une beste Ki de furmi mustre estre , Formicaleüns est , Iço sis nuns dreiz est , De furmiz est leün , Pur ço issi at num .
C'est beste petitete , Met sei en la puldrete La u li furmiz vait , Forment li fait grant lait .
Mais de ceste raisun Ne ferai plus sermun , Kar or voil cumencier Altre dunt voil traitier .
Ço dit Ysidorus Est onoscentaurus Ki d'umë at faiture Entresqu'a la ceinture E deriere at façun D'asne par grant raisun .
Onos en griu at num , Asne issi l'apelum .
Oëz que signefie Beste de tel baillie .
Om quant dit verité A dreit om est numé , E asne signefie Quant il fait vilainie .
Enpur ço dit Davit Que om ne s'entendit , A jument se preisat Quant il onur laissat ; Ki nie verité Asnes seit apelé , Kar Deus est verité , Ço dit auctorité .
E iço signefie Beste de tel baillie .
Atant fin ma raisun , D'altre beste dirum .
Castor de beste est nuns Que nus bievre apeluns ; Chastre sei de sun gré , Pur ço est si numé .
Bon sunt si genitaire , Si cum dit Bestiaire , A metre en medicine ; Oëz cum castor fine .
Quant om le vait chaçant E de prendre aprochant , Trenche sa genitaire , Quant el ne set que faire , Gete la li devant , Puis si s'en vait fuiant ; Li venere les prent Ki de ço at talent , Puis laisse ester la beste Ki est de si fier estre .
Se puis l'alout chaçant El li vendreit devant , Sun detries mustereit E signe li fereit Que chastree sereit , Pur nient la chacereit .
Aiez en remembrance , C'est grant signefiance .
Castor en ceste vie Saint ume signefie Ki luxure guerpist E le pechié qu'il fist , Al diable le lait Ki pur ço mal li fait .
Quant diable at tempté Saint ume e espruvé Ne mal n'i pot truver , Lores le laisse ester , E li om od Dé vit , Si cum mustre l'escrit ; E tel signefiance Castor fait senz dutance .
N'en voil or plus traitier , D'altre voil cumencier .
Hyena est grius nuns Que nus beste apeluns , Ço est luvecerviere , Cler veit e mult est fiere ; E nostre lei defent Qu'om n'en manjuce nient Ne chose a li semblable , Orde est , nient cuvenable .
D'iceste en sun escrit Jeremias nus dit Faite ert s'eredité Cum sa fosse en malté .
E Phisiologus De la beste dit plus , Que masle e femele est , Pur ço orde beste est .
Hyene signefie , Ne larai nel vus die , Ume aver , cuveitus , Ki est luxurius .
Li om deit estre estables E en bien permainables , Tels deit estre en nature , Si cum dit escripture ; E quant est cuveitus A feme trait des murs : Om est de ferm curage E feme de volage .
E iço signefie Beste de tel baillie , Om ki volt e ne volt , Ki puis fait pur quei dolt .
Uncor dit escripture La beste at tel nature Qu'en l'oil at une piere Ki mult est bone e chiere ; S'om suz sa langue l'at , S'il volt , devinerat .
Or fin ceste raisun , Altre cumencerum .
Il est une bestete Ki at num mustelete , Dunt nostre lei defent Qu'om n'en manjuce nient .
E Phisiologus De mustele dit plus : La semence que dune Sis masles , dunt feüne , En sa buche receit , En tel guise cunceit ; E quant feünerat Par l'oreille naistrat .
Grant chose signefie , Oëz l'allegorie .
Issi funt mainte gent Volenterivement , Oent le sermun Dé Qu'il unt puis en vilté ; Cil funt diversement E eschars sunt de gent : Ki par buche l'entent Par l'oreille le rent , Icil ki par buche ot Par l'oreille dit mot ; Ço est del serf pulent Ki cuntre Dé se prent , Ki fait cuntre nature , Si cum dit escripture .
Uncor est une beste Ki de gent mustrë estre , Assidam l'apelum , Si at itel façun : De chameil dous piez at , D'oisel dous eles at , Halt ne vole neient , Juste tere se tient .
E Ysaïas dit D'iceste en sun escrit El ciel cunuist sun tens Quant el pundrat tuz tens ; Bien set que pundre deit Quant une esteile veit .
Virgilia at num L'esteile dunt parlum ; En juignet chascun an S'aparist senz engan .
E lores Assida , Quant l'esteile vera , Une fosse ferat U el ses os pundrat , La u sabluns serat , D'iço les cuverat .
Si tost cum ço at fait Ublie les , sis lait , E del chalt del sablun , Del soleil par raisun , Li of eschalferunt E oisel en istrunt : Issi vienent a vie ; Grant chose signefie .
Saciez icest oisel Nus mustre essample bel : Issi fait om sené Que Deus at espiré , Ses eirs guerpist en tere Pur l'amur Dé cunquere , Celui ki l'engendrat , La mere kil portat , Tuz cels de sun lignage , Tant est de saint curage , Si cum funt saint chanuine , Saint ermite e saint muine .
El ciel merite avrunt De tut le bien qu'il funt ; Al ciel deivent guarder , A l'esteile orinel , Si cum la beste fait Quant ele ses os lait .
E cist laissent al mort Ensevelir le mort Ki guerpissent le munt , Les richeises qu'il unt ; El ciel unt esperance De regner senz dutance .
Deus duinst a tute gent Cest signefiement ! N'en voil or plus traitier , Altre voil cumencier .
Sylio est bestete Faite cum laisardete .
De li dit Salemun Que en reial maisun Deit estre e cunverser Pur essample duner .
E Phisiologus De la beste dit plus , Qu'ele est de tel nature , S'el vient par aventure U fus ardanz serat , Senes le desteindrat , Tant est freide la beste , E si est de tel estre Fus ardeir ne purat La u ele enterat , N'encumbriers n'avendrat En liu u el serat .
Ço est signefiance , Aiez en remembrance .
Beste de tel baillie Tels umes signefie Cum fut Ananias , Cum fut Azarias E cum fut Misael , Ki Dé servirent bel : Cist trei del fu ardant Issirent Dé loant , Si cum Davit nus dit Par veir en sun escrit .
E Sainz Pols en verté Dit que li feeil Dé Par sul fei surmuntouent Fu , leüns justisouent .
Ço est l'entendement , Ki fei at sulement Ja de fu mal n'avrat Ne enfers ne l'ardrat .
Li sainz om vit de fei , Si cum dit nostre lei , E Ysaïas dit Par veir en sun escrit : Li sainz om ki fei at Par mi fu passerat , Ja mal ne li ferat Ne peil n'i bruillerat .
Ceste beste numum Uncor un altre num , Salamandrë est dit , Si cum truvum escrit .
En pumiers solt munter , Pumes envenimer , E el puiz u charat L'eve envenimerat .
Or fin ceste raisun , Altre cumencerum .
Serena en mer hante , Cuntre tempeste chante E plurë en bel tens , Itels est sis talenz ; E de feme at faiture Entresqu'a la ceinture , E les piez de falcun E cue de peissun .
Quant se volt dejuër Dunc chante halt e cler ; Se dunc l'ot notunier Ki najant vait par mer , La nef met en ubli , Senes est endormi .
Aiez en remembrance , Ço est signefiance .
Les sereines ki sunt Richeises sunt del munt ; La mer mustre cest munt , La nef gent ki i sunt , E l'anme est notunier , Nef cors ki deit nagier .
Saciez maintes feiz funt Les richeises del munt L'anme e le cors pechier - C'est nef e notunier - L'anme en pechié dormir , Ensurquetut perir .
Les richeises del munt Mult granz merveilles funt , Els parolent e volent , Par piez prenent e noent ; Pur ço de tel façun Les sereines peignum : Li riches om parole , De lui la fame vole , E les povres destreint E noe quant se feint .
Sereine est d'itel estre Qu'ele chante en tempeste ; Ço fait richeise el munt Quant riche ume cunfunt - C'est chanter en tempeste Quant richeise est sis maistre Que om pur li se pent E ocit a turment .
La sereine en bel tens Plurë e plaint tuz tens : Quant om dune richeise E pur Dé la depreise ,  est bele ure E la richeise plure .
Saciez ço signefie Richeise en ceste vie .
Une beste truvum Qu'elefant apelum .
D'iceste en sun escrit Phisiologus dit : Ele est beste entendable , Nient suvent feünable ; E quant cil tens vendrat Qu'ele feünerat , Dunc vait en orïent , Sa femele od sei prent , Tresque al paraïs , U om fut primes mis .
Iloc uns arbrë est , Mandragora ço est ; Del fruit premierement La femelë enprent Pur sun masle engignier , E si l'en fait mangier .
Quant del fruit mangié unt Lores se cunjuindrunt , Lur volenté ferunt Par quei feünerunt ; La femele cunceit , Si cum femele deit .
Pur crieme de dragun Feüne sun feün En une eve parfunde , Tresqu'a sun ventre en l'unde ; Se fors de l'eve esteit Li draguns le prendreit , Tut vif le mangereit U senes l'ocireit .
Li masles i serat , Sun feün guarderat : Pur crieme del dragun La guarde sun feün .
Aiez en remembrance , C'est grant signefiance .
Beste de tel baillie Eve , Adam signefie , Ki el saint paraïs Terestre furent mis , U li serpenz entrat Ki primes les temptat Par le fruit del pumier Que il lur fist mangier Sur le defens de Dé , Ultre sa volenté .
Primes Eve en manjat , Puis a Adam dunat ; E tut ensement funt Cez bestes en cest munt , Ki remembrent le fait De l'ancïen forfait Que Eve e Adam firent , Ki puis en mer chaïrent , E puis i engendrerent E lur pechié plurerent .
Mer cest munt signefie Sulunc allegorie , E nus esmes feün , E diables dragun .
En mer sunt tempestez , Pluies e mals orez ; Ensement en cest munt Ire e plur gent cunfunt .
Pur ço preiat Davi En sun saltier issi : « Fai mei salf , Sire Dé , De mer , de tempesté ! » Quant diables out fait Que Adam fut sustrait De sun saint paraïs U ert furmez e mis , Grant envirë aveit Que om aveir deveit Le liu dunt trebuchat Par orgoil qu'il pensat ; Pur ço volt exillier Adam e sa muillier ; Mult fist a Adam guere , Sun fiz ocist en tere .
E pur ço li fiz Dé Vint de sa majesté E pur ume char prist , En grant peine se mist ; Puis dunat a sa gent , A tuz , ferm fundement , Sur piere nus asist , A preier nus aprist , E sur piere se sist , S'uraisun i escrist .
E piere signefie , Ne larai nel vus die , Ferme estabilité U Deus nus at posé , Quant dimes s'uraisun , Pater Noster dium ; E si devum urer , Jesu Crist aürer , Quant par sa passiun Avum redemptiun .
E Phisiologus De l'elefant dit plus : La u l'os en ardrat U li peils bruillerat , De l'odur kin istrat Les serpenz chacerat E venim e ordure , Itel est sa nature .
Issifaitierement Sunt surmunté serpent E venins e vermine , Ço dit letre devine , Par les ovres de Dé E par sa poësté .
E Ysidres nus dit , Ki l'elefant descrit , Grant sunt a desmesure E de bos unt faiture , E les denz que il unt Tutes d'ivoire sunt ; Un chastel portereit Se sur sun dos esteit ; Si at entendement E grant remembrement .
Es jambes par nature Nen at qu'une juinture ; Il ne pot pas gesir Quant il se volt dormir , Kar se culchiez esteit Par sei ne levereit , E en liu de culchier Li estot apuier U a arbre u a mur , Idunc dort a seür .
E la gent de la tere Ki le volent cunquere , Le mur enfunderunt U l'arbre enciserunt : Quant l'elefanz vendrat Ki s'i apuierat , L'arbre u li murs charat E il trebucherat ; Issifaitierement Le pernent cele gent .
Saciez li elefant Que il vunt en saltant .
La femele en verté Sun fiz , ainz qu'il seit né , Dous anz le porterat , En ver se cuncevrat .
E treis cenz anz vivrunt ; En Inde Majur sunt .
E li mandragora Dous tels racines a Ki tels faitures unt Cum om e feme sunt .
La femele racine A feme est me ; La femele est foillue Cum foille de laitue , Li masles foilluz rest Si cume la bete est ; Par engin est cuillie , Oëz en quel baillie .
Om ki la deit cuillir Entur la deit fuïr Suavet , belement , Qu'il ne l'atuche nient ; Puis prenge un chien lïé , A li seit atachié , Ki bien seit afamé , Treis jurz ait jeüné ; E pains li seit mustrez , De luinz seit apelez .
Li chiens a sei trarat La racine rumprat , E un cri geterat , Li chiens morz en charat Pur le cri qu'il orat , Tel vertu cele erbe at .
Rien ne la pot oïr Ne l'estoce murir ; E se li om l'oeit Eneslepas mureit .
Pur ço deit estuper Ses oreilles , guarder Qu'il n'en oie le cri , Qu'il ne morge altresi Cume li chiens ferat Ki le cri en orat .
Ki at ceste racine , Mult valt a medicine ; De trestute enferté Pot trametre santé , Fors sulement de mort , U il n'at nul resort .
N'en voil or plus traitier , Altre voil cumencier .
Aspis est un serpent Ki signefie gent .
Cuinte est e vezïez E de mal enseigniez ; Quant il aperceit gent Ki funt enchantement , Kil volent enchanter , Prendrë e enganer , Les oreilles qu'il at Tres bien estuperat ; L'une a tere apriendrat , En l'altre mucerat Sa cue fermement , Qu'il n'en oie neient .
Grant chose signefie , Ne larai nel vus die .
D'itel maniere sunt La riche gent del munt , L'une oreille unt en tere Pur richeise cunquere , L'altre estupe pechié Dunt il sunt engignié : Par cue de serpent Entent pechiez de gent .
Riche om volt ço qu'il veit , Seit a tort u a dreit ; Puis que toleit l'avrat Almosne n'en ferat , Ne pitié ne li prent De mal faire a la gent .
Ne volent Dé oïr Ne faire sun plaisir ; Un jur uncor verunt Que il chaitif l'orunt , Al jur del jugement , Dunc l'orunt li dolent Ki en enfer irunt Qu'il deservi avrunt .
Itel signefiance Fait aspis senz dutance .
As en griu venim est , Dunt aspis numez est ; Il envenime e mort , Par ço trait gent a mort .
Plusur gendrë en sunt Ki serpent sunt del munt Diverses unt natures E diverses puintures : Cil cui alquant puindrunt Eneslepas murunt , E alquant enflerunt , Puis a lunc tens murunt ; Alquant seeillerunt E par ardur murunt , E alquant sanc bevrunt De cels que il puindrunt .
Ço sout Cleopatras Ki sage fut des arz - Reïne ert apelee D'Egypte la cuntree - Cestes merveilles fist : A ses traianz les mist , E tant fort l'alaitierent Que le sanc en suchierent ; Morte en fut la reïne .
Atant la raisun fine .
Serra beste est de mer , Eles at pur voler E teste at de leün E cue at de peissun .
Quant veit nef en mer halt Ses eles leve en halt , A la nef fait grant lait Kar devant le vent vait , E si retient le vent Qu'ele n'en at neient , Ne la nef en tant d'ure De neient ne pot cure .
Quant la beste at ço fait Ses eles a sei trait ; Quant ne pot surmunter La nef laissë aler ; Lores se plunge en mer Pur peissuns devurer , La nef s'en vait najant Cui ele alout nuisant .
E iço demustrum Es furmes que peignum .
Serra en ceste vie Diable signefie , E la mer icest munt , La nef gent ki i sunt , E saint espirement Entendum par le vent .
Quant serra nef suprent Dunc li sustrait le vent : Issi diable a gent Tolt saint espirement ; Quant il oent sermun E predicatiun , Nel volent esculter , Volent le desturber , Diables ço lur fait , Saint Espir lur sustrait .
Pur ço dist Damnedé As Judeus en verté : « Icil ki sunt de Dé Oent le sermun Dé .
» N'est guaires om mortal Ki ne penst bien e mal ; Quant est en mal pensé Sorra l'a dunc seré ; Quant om a bien repaire Serra nel pot mesfaire .
Quant ne pot saint tempter Ne a mal tresturner , Dunc se plungë en mer Pur peissuns devurer , C'est qu'il se met el munt , Umes prent e cunfunt Que il trovë en mal , En pechié criminal , Cum serra le peissun .
Ci fine la raisun .
Oëz del heriçun Que par lui entendum : Phisiologus dit De lui en sun escrit Faiz est cume purcel , Espinuse at la pel .
El tens de vendengier Lores munte el palmier , La u la grape veit Ki plus meüre seit , Sin abat le raisin , Mult li est mal veisin .
Puis del palmier descent , Sur les raisins s'estent , Puis desus se volupe Ruunz cume pelute .
Quant est tres bien chargiez , Des raisins enbrochiez , Issi porte pulture A ses fiz par nature .
C'est grant signefiance , Aiez en remembrance .
Par la vigne entendum Ume par grant raisun , E par la grape entent Anme veraiement , E par le heriçun Le diable entendum ; Par le raisin entent Bunté d'anme ensement .
Saciez que vif malfé A ume tolt bunté E joie en l'altre vie ; Ço est l'allegorie .
E ço dit Bestiaire , Un livre de gramaire .
Vulpis de beste est nuns Que gupil apeluns .
Gupiz est mult luiriez E forment vezïez ; Quant preie volt cunquere Met sei en ruge tere , Tuz s'i enpulderat , Cume mort se girat ; La gist gule baee , Sa langue hors getee .
Li oisels ki la veit Quide que morte seit , Al gupil vient volant La u fait mort semblant ; Lores le volt mangier Si le prent a bechier , En la buche li met E sun chief e sun bec : Li gupiz eneslure L'oisel prent e devure .
Aiez en remembrance , C'est grant signefiance .
Li gupiz signefie Diable en ceste vie : A gent en char vivant Demustre mort semblant , Tant qu'en mal sunt entré , En sa buche enseré ; Dunc les prent eneslure Sis ocit e devure , Si cum li gupiz fait L'oisel , quant l'at atrait .
Davit dit en verté : « Ki ne morent pur Dé ( ? ) En main de glaive irunt , De gupil part serunt .
» E Herode en verté A gupil fut esmé ; E Nostre Sire dit Par veir en sun escrit : « Dites a la gupille Qu'el fait grant mirabille ; A la tere fait lait Des fosses qu'ele i fait .
» Par terë entendum Ume par grant raisun , E par fosse pechié Dunt om est engignié , Que diables i fait , Par quei ume a sei trait .
N'en voil or plus traitier , Altre voil cumencier .
Onager par raisun Asne salvage at num .
D'icest en sun escrit Phisiologus dit : Quant marz at en sun curs Parfait .xx. e .v. jurz , Lores cel jur del meis Rechane duze feiz , E la nuit ensement Par cest ordenement Que icele saisun Est equinoctium , Ço est que nuit e jur Est d'uële lungur .
Par duze feiz qu'il fait Sun rechan e sun brait Mustre que nuit e jur Duze ures unt en tur ; Li asnes est mariz , Lores quant fait ses criz , Que la nuit e le jur Unt uële lungur : Mielz aime la lungur De la nuit que del jur .
Or oëz senz dutance De ço signefiance .
Onager signefie Diable en ceste vie E par marz entendum Tuz les tens que avum , Kar en cele saisun Tut fist Deus par raisun .
E ço trovent devin Lisant en Genesin : Deus jur numat luur E la nuit tenebrur ; Par le jur entendum Bone gent par raisun , Ki en luur irunt E od Dé regnerunt , E par nuit entendum Cez qu'irunt od Neirun , E par ures entent Le numbre de la gent .
E quant diables sent Que decreissent sa gent , Cume les ures funt Ki enz en la nuit sunt Puis l'equinoctium Vernal , qu'en marz avum , Dunc cumence a crïer , Forment a guaimenter , Cume li asnes fait Ki rechanë e brait .
E equinoctium Ço est demustraisun Qu'aprof le jugement Senz nul redutement Paraïs iert sanz fin E enfers uëlin .
Aiez en remembrance , Ço est signefiance .
Li singes par figure , Si cum dit escripture , Ço qu'il veit cuntrefait , De gent eschar si fait ; E quant il est iriez Senes est merguilliez .
E les feüns qu'il at , Cels qu'il plus chiers avrat Devant sei porterat , E cels que il harat A sun dos les larat ; Signefiance i at .
Li singes senz dutance De diable at semblance .
Il est e fel e vains , De mals faiz eschignanz ; Il escharnist la gent Que il en mal suprent , Issi merguillerat Celui kil servirat , Devant sei les metrat En enfer u irat , E a sun dos larat Bons umes qu'il harat , C'est od Dé remaindrunt ; Deus tel grace nus dunt ! Cetus est mult grant beste , Tuz tens en mer cunverse ; Le sablun de mer prent , Desur sun dos l'estent , Sur mer s'esdrecerat , En pais si esterat .
Li notuniers la veit , Quide que ille seit ; Iloc vait ariver , Sun cunrei aprester .
Li balains le fu sent E la nef e la gent , Lores se plungerat , S'il pot , sis neierat .
Li cetus diable est E la mer cist munz est , E les graveles sunt Les richeises del munt ; E l'anme est notunier , Cors nef qu'il deit guarder ; E li fus est amur , Qu'om aime cum seignur Sun or e sun argent .
Quant ço diables sent E mielz seürs serat , Lores le neierat .
E ço dit escripture : Cetus at tel nature Que quant il volt mangier Cumence a baaillier , E el baaillement De sa buche odur rent Tant suëf e tant bun Que li petit peissun Ki l'odur amerunt En sa buche enterunt ; Ilores la clorat , Si les transgluterat .
E diable ensement Transgluterat la gent Ki issi l'amerunt Qu'en sa buche enterunt .
Iço dit Bestiaire , Un livre de gramaire .
Perdix d'oisel est num , E pur ço at tel num Que pert sa nureture , Oëz en quel mesure : Perdix altre deceit , Kar quant altrui os veit , S'el pot , sis emblerat , En sun ni les metrat ; Lores les cuverat E tant les nurirat Qu'il purunt bien mangier , Voler e purchacier .
Se dunc oent lur pere U la voiz de lur mere , Par la voiz entendrunt De lur lignage sunt , Icez deguerpirunt Ki nuriz les avrunt : Pur ço mielz valt nature Que ne fait nureture .
E ço en sun escrit Jeremias nus dit : La perdix crïerat E si asemblerat Ço que altre cuvat , Ki pur fol se tendrat .
Aiez en remembrance , Ço est signefiance .
La perdix felunesse Ki se fait larunesse , Ki issi tolt al frunt Ço qu'altre perdix punt , Diable est en tel guise , Ki tolt a sainte eglise Ço qu'aveit baptizié , Cume ses os merchié .
Mais quant li perdizel Sunt parcreü oisel , Qu'il entendent le pere E la voiz de la mere , Laissent lur nureture , Vienent a lur nature , E cil kis at nuri Se tient pur escharni : Ço est tut ensement Quant crestïene gent Oent Dé en tel guise E voiz de sainte église , Qu'il guerpissent diable , Par semblant cuvenable , Ki se tient pur huni Quant se veit deguerpi .
Saciez ço signefie Oisels de tel baillie .
Aigle est reis des oisels , Mult mustre essamples bels .
En latine raisun Cler-veant l'apelum , Kar le soleil verat Quant il plus clers serat , Tant dreit l'esguarderat Ja l'oil ne cillerat ; De halt en funz de mer Bien veit peissun noër , E de halt vient volant , Le peissun prent noant , A la rive le trait , Sa volenté en fait .
E quant li oiselet Sunt el ni petitet , Entre ses piez les prent , Porte les belement Al soleil , quant est cler , Si lur fait esguarder .
E celui qu'il verat Ki plus dreit guarderat , Cel tient de sun lignage , Guarde le , mult est sage ; A l'oisel fait grant lai Ki n'esguarde le rai , Nel tient de sun lignage , De lui se fait salvage , Ja puis nel nurirat ; Grant essamplë i at .
E Phisiologus De l'aigle nus dit plus , Que quant il enveillist E s'ele apesantist E veüe li falt , Lores munte en l'air halt , En la chalur se bruille E ses eles i uille , Le chalin de ses uiz , Tant est cuintes e duiz .
Quant li aigle at ço fait En orïent en vait , U veit une funtaine Dunt l'eve est clere e saine ; E tel est sa nature , Si cum dit escripture , Quant treis feiz est plungiez , Dunc est rejuveigniez .
Enpur ço dit Davi Enz el saltier issi : « Juvenz seit renuvez , Cum aiglë est muëz .
» Aiez en remembrance , C'est grant signefiance .
Li aigle signefie Le fiz Sainte Marie ; Reis est sur tute gent Senz nul redutement , E halt maint e luinz veit , Bien set que faire deit .
La mer mustre cest munt , Peissuns gent ki i sunt ; Pur nus vint Deus en tere Pur noz anmes cunquere ; A nus vint avolant , Del munt par tel semblant Nus traist par tel raisun Cum aigle le peissun .
Ço que li aigle veit Le soleil itant dreit , Quant il plus clers serat , Que ja n'en cillerat , Signefië itant , Seiez i atendant , Que Crist veit ensement Sun pere apertement ; E tuit icil del munt Ki veir crestïen sunt Lores quant finerunt Altresi Dé verunt .
Iço que l'aigle prent Ses oisels belement E porte les en halt Al soleil , quant est chalt , Nus dune entendement Que li angele ensement Deivent anmes porter Devant Dé presenter ; La digne recevrat , La nun digne larat .
E li rejuveignier De l'aigle e li plungier Baptesme signefie En ceste mortel vie ; E saciez orïent Demustre naissement , Si cum mustre l'escrit Que Deus meïsmes dit : Ki d'eve e d'espirit Ne naistrat ,  dit , En paraïs n'irat Ne od lui ne serat .
Pur general pechié Est enfes baptizié , E quant il est levez Cum aigle est renuvez ; Quant il est baptiziez Dunc est rejuveigniez ; Vertu e veement En baptisteire prent .
E quant Deus tal essample Nus mustre senz dutance En mue creature , Si cum dit escripture , Om le deit mult mielz faire , Si cum dit Bestiaire .
Sun fiz deit deguerpir Se Dé ne volt servir ; Lores le deit geter S'il nel volt aürer , Cume li aigle fait Ki sun oisel et lait , Quant le soleil ne veit Si cum il faire deit ; Vers Dé guarder devum Que nus ne forslignum .
Aiez en remembrance , C'est grant signefiance .
N'en voil or plus traitier , D'altre voil cumencier .
Caladrius est nuns D'un oisel que truvuns Trestut blanc en verté , Cume mave est furmé .
E uns livres , ço di , Deuteronomii , Le defent a mangier , Kar mult est l'oisels chier .
E Phisiologus Dit que caladrius En curt a rei deit estre , E d'une chose est maistre , Que il set bien choisir Ume ki deit murir D'enfermeté qu'om at Ki devant lui vendrat .
S'il deit murir par veir Nel deignerat veeir , Mais s'il le volt veeir , Tresbien saciez pur veir Que par sun veement Le mal de l'ume prent , Tut le mal a sei trait E li om sains se vait .
E l'oisels at un os Enz en la quisse , gros ; Se om la meüle at Cui veüe faldrat , E ses uiz en uindrat , Senes repairerat .
E iço demustrum Par ço que ci peignum .
Kaladres signefie Jesu le fiz Marie : Tuz est blans espurgiez E mundes de pechiez , Sulunc ço que Deus dit Meïsme en sun escrit : « E , pere , fai tei cler , Que par tei seie cler ! » Unques pechié ne fist , Nel pensat ne nel dist ; Par ço venquit diable Par vertu cuvenable .
Deus vint Judeus salver , Nel voldrent receter ; Pur ço nus reguardat E les Judeus laissat ; De pechié e de mort Nus guarit par sa mort .
Judeu murunt pur veir Kar ne lui plaist veeir , Ne volent repentir , Pur ço deivent murir ; Mais nus qu'il volt veeir Vendrum a sun voleir Pur ço que nus avum De sun num le surnum : De Crist est crestïen , Issi nus nume l'em .
Ço qu'en griu est cristus En latin est unctus , E c'est uinz en franceis ; E Jesus Crist li reis Fut baptiziez e uinz , E nus de cresme enuinz ; E iço signefie , Baptesme en ceste vie , La meüle de l'os De l'oisel ki est gros , Par quei crestïens veit Ki ainz avogle esteit .
Ço est signefiance , Aiez en remembrance .
Fenix est uns oisels Ki mult est genz e bels , En Arabie est truvez , Cume cisne est furmez ; Nuls om ne set tant quere , Que plus en truist en tere , El munt  suls est E trestuz purprins est .
.V. C .
anz vit e plus , Ço dit Ysidorus .
Quant se veit enveillir Vergetes vait cuillir De precïus sarment , De bon odurement .
Cum sec fust il les prent ( ? ) , Aprof desus s'estent , Par le rai del soleil Receit le fu feeil , Volenterivement Ses eles i esprent ; Iloc art de sun gré , En puldre est tresturné .
Par le fu del sarment , Par le bon uignement , Del chalt e de l'umur La puldre prent dulçur ; E tel est sa nature , Si cum dit escripture , Al tierz jur vient a vie .
Grant chose signefie .
De lui dit Bestiaire Chose ki mult est maire , E Phisiologus De lui dit uncor plus : Fenix cinc cenz anz vit E un poi plus , ço dit ; Puis volt rejuveignier , Sa veillece laissier .
Lores le basme prent De la dunt il descent , Treis feiz se plungerat , Tut sun cors en uindrat .
Puis que il at ço fait Eneslepas se vait , E tant par est membré , Vient a une cité , C'est Eliopolis U repaire tuz dis ; Dunc cumence a nuncier Qu'il volt rejuveignier .
Iloc est uns alters , Ne qui qu'il seit mais tels ; Uns prestrë en tel guise A l'oisel fait servise , Kar bien entent le cri Qu'il at de lui oï , Qu'il volt rejuveignier , Sa veillece laissier .
En marz u en avril Ço fait l'oisel gentil .
Li prestre cuilt sarment , Sur sun alter l'esprent , E fenix vient volant , El fu se met ardant ; Iloc s'art de sun gré , En puldre est tost turné .
Quant ars est le sarment E l'oisel ensement Li clers vient a l'altel - Ja mais ne verez tel - Ars trove le sarment E l'oisel ensement ; Iloc trove un vermet Tut blanc e petitet .
Al secunt jur revient : Furme d'oisel tient ; Quant repaire al tierz jur L'oisel trove graignur ; Tut est fait e furmé , Al clerc chante vale - Iço est « Deus te salt ! » Puis repairë el gualt Dunt il anceis turnat , Anceis qu'il se bruillat .
Saciez tel est sa sort De sun gré vient a mort E de mort vient a vie ; Oëz que signefie .
Cist oisels signefie Jesu le fiz Marie , Kar il out poësté De murir de sun gré E de mort vint a vie , Fenix ço signefie ; Pur sun pople salver Se volt en croiz pener .
Fenix dous eles at , Signefiance i at : Par cez eles entent Dous leis veraiement , La viez e la nuvele , Ki mult est sainte e bele ; Ço vint Deus aemplir Pur sun pople guarir .
Or fine la raisun , Altre cumencerum .
Pellicanus est num D'oisel de tel façun ; Ço est grue eu verté , En Egypte est truvé .
Dous manieres en sunt , Dejuste le Nil vunt ; L'une en eves abite , De peissuns est sa vite , L'altre manjue es illes Laisardes , cocodrilles , Serpenz , pulentes bestes ; Mult sunt de malvais estres .
Honocrotalia , En griu itel num a , E en latin sermun Ço est longum rostrum ; En franceis lunc bec est , E de tel nature est : Quant vient a ses oisels E il sunt granz e bels E il les volt joïr , De ses eles cuvrir , Li oiselet sunt fier , Prenent le a bechier , Volent le devurer E ses dous uiz crever .
Li pere est curucié Quant il se sent plaié , Dunc les bechë e prent Sis ocit a turment , E puis les laisse atant , Morz les laisse gisant .
Puis repaire al tierz jur , Morz les trove a dolur ; Dunc en fait dol si fort Quant ses oisels veit mort , De sun bec fiert sun cors Que li sans en ist fors .
Li sans vait degutant Sur les oisels chaant ; Li sans at tel baillie Par lui vienent a vie .
E iço demustrum Par ço que sis peignum .
Cist oisels signefie Le fiz Sainte Marie , Nus si oiselet sumes E en faiture d'umes , Si sumes relevé , De mort resuscité Par le sanc precïus Que Deus laissat pur nus , Cum li oiselet sunt Ki par treis jurz mort sunt .
Or oëz par maistrie Que iço signefie , Pur quei li oiselet Beche al pere l'oillet E li pere est mari Quant les ocit issi : Ki nie verité Si volt crever l'oil Dé , E Deus de cele gent Prendrat sun vengement .
Aiez en remembrance , Ço est signefiance .
Uns coluns est , ço dit Ysidre en sun escrit , Ki a sun columbier Altres fait repairier ; E quant sunt asemblez Tuit unt lur volentez .
De plusurs colurs sunt Li colum ki la vunt .
Or oëz senz dutance De tut signefiance .
Li coluns signefie Jesu le fiz Marie E nus si colum sumes , E en faiture d'umes , E a sun columbier Nus fait tuz repairier , Ço est a sainte eglise Repairum al servise ; Iloc quant asemblum , Trestuz biens i truvum .
Nuls prophete ne fist Que il nus raensist , Ne apostles ne angeles , Sainz ne sainte n'archangeles , Mais Deus tant nus arnat Sun fiz i enveiat , En guise de colum Sainz Espirs vint el munt .
Oëz pur quei plusurs Li colum unt colurs : S'uns coluns at plusurs En ses penes colurs , Prophetes signefie Sulunc allegorie , Ki distrent escriptures De diverses mesures ; E icele colur Ki retrait a bisur Icele signefie , Ne larai nel vus die , Qu'Elyas fut portez La sus en l'air levez .
E la bloie colur Que colum unt plusur Jonam mustre en verté Ki fut par mer porté , El ventre del ceti En Inde fut ravi .
Par colur d'or entent Treis enfanz veirement , Abdenago , Sydrac , E li tierz fut Misac , Ki de tant ne de quant Ne firent le cumant Nabogodonosor , Ki fist images d'or Qu'il faiseit aürer E pur deus apeler : Pur ço demustrent or Qu'il destruistrent deus d'or .
Li coluns ki est blans , Seiez i entendanz , Il mustre saint Johan Par veir e senz engan , Ki demustrat al dei Ço que diseit la lei , Que Deus venuz esteit , Sun pople salvereit .
Icist Dé anunçat E Deus cestui loat : Entre fiz de muilliers N'ert nez enfes plus chiers .
E purprine colur Mustre Nostre Seignur , Ki sufrit passiun , Que par purpre entendum ; E purprin vestement Vestu out veirement , Dunt li serf sorz geterent Ki en croiz le penerent E Ysaïes dit De Dé en sun escrit ; Quant el ciel repairat Vermeil se demustrat ; Signe ert de passiun .
Or fin ceste raisun .
E ço truvum escrit Que Bestiaires dit : En Inde uns arbrë est Dunt li fruiz si dulz est Trestuit le vunt requere Li colum de la tere , Le fruit en mangerunt , En l'arbre se serrunt ; Lores sunt en repos , Tant cum sunt des rains clos , Uns draguns est en tere Ki as oisels fait guere ; Le dragun criement tant , A l'arbre vunt fuiant ; E li draguns crient tant L'arbre , que tant ne quant N'i osë aprismier Ne a l'umbre atuchier , Mais de luinz entur vait , Se il pot , lait lur fait .
Se l'umbrë est a destre Dunc se vait a senestre , Se il est a senestre Li draguns vait a destre .
Li colum tel sens unt Ki sus en l'arbre sunt : Quant veient le dragun Aler tut envirun , Ki aguaitant les vait Ne nul mal ne lur fait , Ne ja mal n'en avrunt Tant cum en l'arbre sunt , Ne il ne lur pot faire Laienge ne cuntraire , A l'arbre vunt suvent Pur le defendement .
Ja tant cum i serunt Pur dragun mal n'avrunt , Mais quant l'arbre larunt E il departirunt E li draguns vendrat , Lores les ocirat .
C'est grant signefiance , Aiez en remembrance .
Cist arbre signefie Jesu le fiz Marie , E nus si colum sumes E en faiture d'umes , E li draguns diables Ki nus est aguaitables , L'umbre Saint Espirit Qu'en meïsme Dé vit ; E a Sainte Marie Dist l'angele en tel baillie : Sainz Espirs descendreit E tute l'obumbreit .
Seignur , bien nus guardum Encuntre cest dragun , Ensemble nus tenum , Cest arbre cultivum ; Bons est a abiter Ensemble pur urer .
Dé devum aürer E forment mercïer , Quant trestut fist pur gent Pur prendrë esperment ; Nen est rien en cest munt Ki essample ne dunt , Kil savreit demander , Enquere e espruver .
N'en voil or plus traitier , Altre voil cumencier .
Turtre ço est oisels Simples , chastes e bels , E sun masle aime tant Que ja a sun vivant Altre masle n'avrat , Ne puis que il murat Ja altre ne prendrat , Tuz tens puis le plaindrat , Ne sur vert ne serrat ; Signefiance i at .
Par turtre par raisun Sainte eglise entendum ; Que umblë e chaste est E Deus sis masles est ; E quant Deus fut penez , En croiz a mort nafrez , Sainte eglise en plurat , N'ainz ne puis nel laissat .
Pur ço dient devin Qu'itel iert tresqu'en fin , Ensemble od Dé serat , Sal iert , ja n'i faldrat .
E turtre signefie , Saciez , Sainte Marie U sainte anme en verté , Ço dit auctorité .
Deus nus otreit le sen De la turtrë ! Amen .
Huppe oisel apelum , Teste at cume poün .
E est de tel nature , Si cum dit escripture , Quant il veit vieil sun pere E enveillir sa mere , Qu'il ne poent voler Ne veeir ne aler , Suz ses eles les prent Sis cuvë ensement Cum sis pere faiseit Quant il en of esteit ; E par sun cuvement Si lur vient veement , Qu'il poent bien voler , La u volent , aler .
Aprof lur fait semblant Qu'il firent altretant A lui , quant os esteit , Gueredun lur deveit .
Ço est signefiance , Aiez en remembrance .
Uncor dit escripture Que huppe at tel nature : Ki del sanc ume uindreit Quant il se dormireit , Diablë i vendreient , Estrangler le voldreient , Ço li sereit avis , Dunc fereit mult halz criz .
Or oëz par maistrie Que iço signefie .
Ço deit fiz faire a pere , Ensurquetut a mere , Ki suëf le portat , Nurit e alaitat : Quant li pere enveillist E la mere enfeblist , Que il sunt nun poant E vunt apovrissant , Li fiz lur deit aier , Nurir e cunseillier .
E sans note pechié Dunt ume sunt lïé : Quant om en pechié dort , Pechiez le trait a mort ; Dunc le volt desuter Diable e estrangler .
De ço devum loër Damnedé aürer , Quant itel esperment Demustrë a la gent ; Grant essample nus trait Par huppe ki ço fait .
N'en voil or plus traitier , D'altre voil cumencier .
Ibex d'oisel est nuns Que ciguigne apeluns ; D'Egypte vient del Nil , Mult par est beste vil .
Vils oisels est ciguigne E si vit de charuigne ; Nen ose en eve entrer Kar ne set pas noër ; Juste la rive prent Le mort peissun pulent , Culovres e vermine , Serpenz e salvagine , De tel chose est sa vie ; Oëz que signefie .
Or oëz , om de Dé , Ki en baptesme es né : Entre en eve entendable , En mer espiritable .
- Par eve entent saveir , Iço saciez pur veir , Par mer sainte escripture U cest munt par nature ; Li saveir est viande Que sainte anme demande , E la sainte escripture Est a l'anme pulture , Ki la volt essercier E sultifment traitier .
E om ki ne l'entent , Kin fait escharnement , Ki blasme ço que dit , Cume ciguigne vit .
- E ki ço ne ferat Mais defors volerat , De charuigne vivrat E fruit de char avrat : Fruiz de char par raisun Est fornicatiun , Luxure , malvais vice , Envire e avarice ; Ço sunt li fruit charnel Par quei om est mortel .
E fruit espiritable Par quei om veint diable , Iço est charité , Fei e humilité , Joie , pais , onesté E sainte chasteé .
Enpur ço , om de Dé , Entent auctorité : Desus mer deiz voler , C'est le munt surmunter ; Mult i at fieres bestes D'engins e de mals estres .
Par les bestes entent Diable e male gent .
Om kis volt surmunter Ses eles deit lever : Li ume dous mains unt Ki pur eles lur sunt ; Ses mains deit om lever Al ciel , Dé aürer , Kar del ciel vint vertu Dunt sathan fut vencu E par signum crucis , Ço entendum tuz dis .
E veez par semblance Dreite signefiance : Soleiz en tere est cler Quant ses raiz pot mustrer ; Lune ses corz estent Quant lumiere reprent ; Oisels quant volerat Ses eles estendrat ; Nef od vent apresté Curt tut sigle levé .
Pur essample mustrum Ço que nus dit avum .
Oëz altre semblance , Sin aiez remembrance .
Moÿses fut sers Dé , Ço dit auctorité ; Oëz miracle bel : Le pople d'Israel Quant surmunter voleit , Ses mains al ciel tendeit .
Amalech fut tiranz E Judeus mescreanz , Mult fut forz om en tere , Vers Moÿses prist guere ; Moÿses le venquit Quant ses mains sus tendit , E quant jus les meteit Amalech le venqueit .
Issi deit om voler , Ses mains vers Dé lever , Ço est Dé depreier , De la croiz sei seignier .
E ki ço ne ferat E charnalment vivrat , En sun pechié murat , A diable en irat .
De tel gent Deus nus dit Pur veir en sun escrit Que nus laissum le mort Ensevelir le mort .
E Phisiologus De ciguigne dit plus : Quant se volt espurgier Sun detries vait muillier , Od sun bec eve i met , Sun detries fait tut net .
Saciez , de tel mestier Servent li losengier , Ki bien dient devant , Deriere vunt mentant .
Or fin ceste raisun , D'altrë oisel dirum .
Fullica est volable E oisel entendable , E cuintes e membrez , Umbles e atemprez E d'oneste pulture , De charuigne n'at cure ; En tel liu volt maneir U il pais pot aveir ; S'i at viande e pais N'en turnerat ja mais .
En eve fait sun ni U sur piere altresi ; Quant il fait tempesté Lores se plunge el gué , E quant est travailliez Lores se fait plus liez .
C'est grant signefiance , Aiez en remembrance .
Oisels de tel baillie Saint ume signefie Ki onestement vit , Issi cum Davit dit , Ki char laisse a mangier Pur sa char chastïer , E ki pur bien urer Sultifment volt ester , Ki est sultivement , Dé prie escordement , Se il en at talent , Çon est demustrement .
Le ni qu'en eve fait U sur piere le lait , Li niz est lius qu'abite U sainz om u ermite ; Ço que en eve est mis U sur piere est asis , L'evë est sens en Dé , Piere estabilité .
E iço signefie Li oisels de tel vie .
Nicticorax , ço dit Davit en sun escrit Que tels est li sons estre Qu'en sevrunde volt estre , N'at cure de luur , Mielz aime tenebrur ; Envers volë e crie E d'ordure est sa vie .
Oisels est nocturnals E chante cuntre mals ; Fresaie l'apelum En franceise raisun .
Itel est sa faiture Cum est ceste peinture .
Fresaie signefie Judeus en ceste vie ; Que quant li creaturs Les volt metre a luurs E il les volt salver E de mort delivrer , Nel voldrent recuillir Ne ses cumanz oïr , Distrent n'aveient rei Ne mais Cesar , ço crei .
Pur ço Deus les laissat E a nus repairat , E al prince de mort Nus tolit par sa mort ; Laissames la viez lei Que Judeu unt pur fei , Que il pru n'entendirent Quant il Dé deguerpirent ; C'est lur lei e lur vie Qu'ordure signefie .
Issi sunt a envers Cum l'oisels vole envers .
Oisels est nocturnals E chante cuntre mals ; E c'est l'entendement Senz nul redutement : Enferz est senz luur U chanterunt dolur .
E ço truvum escrit Que Deus meïsmes dit : « Li mien fiz s'esluignierent , Estrange s'aprismierent .
» Judeus ses fiz clamat , Nus estranges numat : Li Judeu s'esluignierent Quant Dé crucifïerent ; Nus sumes aprismié , Crestïen baptizié .
Or fin ceste raisun E des pieres dirum .
Turrobolen sunt pieres Ki unt itels manieres Que quant prof a prof sunt D'eles fu geterunt , E se luinz a luinz sunt Ja fu d'els ne ferunt , Ne flambe n'en istrat Ne fus ne s'aparat .
E cestes trovent gent Ki sunt en orïent ; E l'une at la faiture De masle par nature , L'altre trovent mult bele En guise de fem el e .
Piere de tel faiture Peinstrent sur la figure .
Piere de tel baillie Feme , ume signefie : Quant il prof a prof sunt Lur amur les sumunt , Si se vunt eschalfant , Cum les pieres ardant ; Si cum fu est desteint Luxurë e restreinte , Quant il sunt en verté Luinz a luinz desevré .
Pur ço sunt desevré Nunains , muine e abé .
Aiez en remembrance , Ço est signefiance .
Nuls om ne se merveit , Ne il faire le deit , Se diables suprent Par femes sainte gent ; Plus set engin truver Que om ne set penser .
Adam e Salemun E Davit e Samsun Il furent deceü E par femes vencu .
Feme est porte a diable E sa rei cuvenable , Quant de malvais talent Les sainz umes suprent .
Çon est signefiance , Aiez en remembrance .
Or voil je mun metre muër Pur ma raisun mielz ordener .
par la resplendur avum Que nus od Dé regner devum .
E ço , saciez veraiement , Qu'om l'adamas bruïst e fent Par le sanc de buc e de plum Nus signefie grant raisun .
Seignur , aiez i bone entente , Bus est une beste pulente ; Par le sanc de buc entendum En nostre lei corruptiun E par plum entendum pechié Par quei ume sunt engignié , Kar li pluns peise plus que fer Ki pecheürs trait en enfer : Corruptiun , pechiez nus fent E encuntre Dé nus ofent .
E cele vertu qu'at en sei L'adamas , que fer trait od sei , Signefie que crestïens Traient a la lur lei paiens , Quant il laissent lur eresie , Creient el fiz Sainte Marie .
Iço dit Phisiologus Que adamas at vertu plus : E sist uns munz en orïent U truvez est de mainte gent ; E par nuit gete grant luur E nient n'apert cuntre le jur : Pur le soleil e pur le jur Ne s'aparist sa resplendur .
E l'aïmanz at tel maniere Ne fers ne fus n'aciers ne piere E d'icest adamas nus dit Uns prophetë en sun escrit Que il vit un barun estant Dedesur le mur d'aïmant , Enz en sa main l'adamant out E en mi un poplë estout .
Li ber dunt li prophete dit Qu'il sur le mur d'aïmant vit Fut Jesus Crist li fiz Marie , Que l'aïmanz nus signefie ; E ço que sur le mur estout Sa victoire signefiout , E ço que en estant esteit Mustre a bataille prest esteit ; E ço qu'ert sur piere aresté Nus mustrë estabilité , E ço qu'il adamant teneit Mustre que la semblance avreit : Deus en guise d'aïmant fu Puis que en char fut aparu , Kar fers ne fus , aciers ne piere Ne li unt  sa maniere ; A tut iço fut cuntrestant , Cum est la piere d'aïmant .
Deus ne pout estre ocis par fer , Ne nel pout ardeir fus d'enfer , Arme d'acier nel pout guarder , Ne piere ne pout seieler Qu'il de mort ne resuscitast E d'enfer ses feeiz getast .
nus mustre l'aïmant : Deus out en tere le semblant , Ki en la nuit dune luur , Ço est en nostre tenebrur ; Si cum la piere trait le fer E Jesus Crist nus traist d'enfer .
Daniel dit en sun sermun Que il vestu vit un barun D'un vestement qu'out num baldin ,  est veste de li ; De tere naist tel vestement , E iço fait entendement Que Deus prist incarnatiun Pur la nostre redemptiun .
E ço qu'om trove l'aïmant Dedesur le munt d'oriant , Li munz demustre majeste U Jesus Crist serat truvé .
E Deus ki est Perë e Fiz , Deus ki nus est Sainz Espiriz , Il seit de nus maintenemenz E de nus seit bons fundemenz .
D'aïmant ne voil plus traitier , D'altres pieres voil cumencier .
Duze pieres at en cest munt Ki mult grant demustra unt ; Ne larai briev ne die De chascune que signefie : Jaspe ruge demustre amur ,  verte , fei , blanche , dulçur ; Saphires mustre ki fei at Que ensemble od Dé regnerat ; Chalcedoines , ki est fuïn , Mustre qu'od Dé serum veisin ; Esmaragde demustre fei Que li crestïens at en sei ; Sardonix mustre chasteé Entre sainz e humilité ; Sardius mustre la dolur Qu'el munt ourent pur Dé amur , Crisolite vie celeste Qu'avrunt aprof vie terestre ; Beriz demustre espurgement Que saint pronuncierent a gent ; Topacius nus signefie La corune de sainte vie ; Crisopassus mustre luier Que li saint ume avrunt mult chier ; Iacinctus mustre luur Que li saint unt del creatur ; Amatistus mustre , ço qui , Le martire que Deus sufri .
Ki plus volt saveir de cez pieres , De lur vertuz e lur manieres , Si alt lire de Lapidaire Ki est ja estrait de gramaire .
Ici n'en voil or plus traitier , D'une piere voil cumencier Ki de tutes est fundemenz , Lumierë e maintenemenz ; De ceste piere voil traitier , Or i seit Deus al cumencier ! Union at num ceste piere , Nule ne pot estre plus chiere ; Pur ço est union numee Que ja sa per n'iert mais truvee .
E or voil dire par raisun Cument el naist , u la truvum .
Union naist par grant raisun En une ille , Tapnë at num ; En cele illë at itels pieres Ki sunt faites en tels manieres Qu'il n'i at buche ne juinture Ne escherde ne creveüre , Ainz sunt si plaines cume glace , Iço voil que chascuns bien sace .
Icez pieres unt poësté Qu'eles s'aovrent de lur gré , Del ciel la rusee receivent , De cele enpreignent e cunceivent , Cum fussent vives creatures ; Puis se rejuignent senz f .
Tant est la rusee en la piere Que la rusee devient piere , E tuz jurz i est altretant Cum mere porte sun enfant ; Puis si s'ovre , sin ist la piere , E puis se juint en tel maniere , Ja puis ne serat deseree , Ne crevace n'i iert truvee .
E uns livres dit , de gramaire , Que nus apelum Bestiaire , Que ceste piere naist en mer - Cuncete la fait apeler - De suz mer en la matinee , E iloc receit la rusee ; La rusee i en sei clorat E puis as funz de mer irat .
Tant cum la rusee i serat En meitié de char  , E tant i serat la rusee Qu'ele iert en piere tresturnee .
Ceste piere est bone a guarder , Ki chastement se pot guarder ; A mult choses pot valeir Ki cestes pieres pot aveir .
Ja n'iert fors mort nule enferté Dunt om ne vengë a santé Ki od rusee la bevrat , Se il veraie fiance at .
Union ki naist de rusee E ki en piere est engendree , Union Jesu signefie , Piere dunt naist , Sainte Marie ; Union ki naist de rusee Signefie grace aprestee : Par grace fut que li fiz Dé Fut a la virgine presenté , Par grace en cuillit le salu E par grace fut cunceü .
Cum la piere ovre senz frainture E el se juint senz creveüre , Cum la piere fait la rusee , Si fut la virgine cunsecree , Issi cunçut e enfantat La virgine ki Jesu portat ; Virgine cunçut , virgine enfantat , Virgine permist e permaindrat .
Seignur , n'en aiez pas dutance , Ore en oëz altre semblance .
Li beriz at vertu en sei , Le rai del soleil trait a sei .
E li raiz est de tel nature Le beril passe senz frainture ; E li chalz est de l'altre part , Que il esprent e bruille e art Estupes , tundre , drapelez , Seches chosetes , estramez ; E iço est tel esperment Ki veüz est a mainte gent .
Icil beriz nus signefie Nostre Dame Sainte Marie , Par le soleil Dé entendum E par le rai sun fiz pernum ; Kar si cum li raiz de soleil A ceste pierë est feeil , Qu'il entre en li senz uverture E ultre passe senz frainture , Saciez issifaitierement Que Jesus Crist veraiement Si passe la virgine entresai , Cum par mie piere le rai .
Deus la furmat e cunçut lui E si fut pere e mere amdui ; Si fut Jesus Crist fiz e pere E Marie fillë e mere ; Pur fiz ne perdit num de pere , Ne el pur fille num de mere .
Ço que li raiz de l'altre part De la pierë esprent e art Estupes , tundre , drapelez , Seches chosetes , estramez , Signefie que Damnedé , Puis que par la virgine fut né , Nostre fragilité bruït E en amur nus cunvertit ; Kar fus signefië amur E Saint Espir del creatur .
Sainte est la piere e espruvee .
Atant est la raisun finee .
Deus est vive piere , ço dit Saint Pol l'apostle en sun escrit ; E ço cunferme Saint Johan Veraiement e senz engan : Piere esteit Deus , ço li fut vis , E trestut cuvreit paraïs .
De ceste pierë unt luur Tutes les pieres e colur , De ceste pierë unt bunté Tutes les pieres e clarté , D'iceste piere veirement Unt tutes pieres fundement .
E saciez l'apostles Sainz Pieres Les sainz apele vives pieres ; Li saint sunt pieres veirement , De sainte eglise fundement , Ço est qu'il sunt ferm e estable E en paraïs permainable .
Vives pieres sunt apelé , Perdurable vivent od Dé .
Ço dist Jesus Crist a Saint Piere Qu'il ert pierë , e sur lui , Piere , D'eglise ferait fundement , Dureit li poësté de gent , De lïer e de deslïer , E dureit li les cles del ciel .
E tuit cil ki el ciel irunt Cez uit boneürtez avrunt : Vie , juvent , santé , amur , Repos , joie , pais e luur .
Union ço durat senz fin , Issi cum dient clerc devin .
Union e Sainte Marie Nus duinst icez .VIII. duns de vie ! E Deus li otreit majesté Pur quei cist livres fut truvé ! E tuit cist ki ço preierunt E Pater Noster en dirunt La merite aient Saint Johan , El sein seient Saint Abraam ! Union est Perë e Fiz , Union est Sainz Espiriz , Union est cumencemenz , Union est definemenz , Union est alpha e w .
Benedicamus Domino ! Beste mue est encline a tere , Aillurs ne volt pulture quere : Tut issi funt ume del munt , Richeises quierent kis cunfunt , Quant tant les aiment a tenir Que pur Dé nes volent partir .
Li oisel vunt tut dreit volant La sus  le ciel joiant : Tut issi est de mainte gent , Vers le ciel lur curages tent .
Piere est ferme , par sei estable , Tuz jurz est chose permainable : Signefiance est d'ume sage Ki en bien tuz jurz at curage .
Beste est demustrance d'enfant , E oisels d'ume a Dé tendant .
Mustré ai or de treis manieres , De bestes , d'oisels e de pieres ; Ço que de chascun est uns reis , Ço demustre que Deus est reis ; En personë est trinité E uns suls est en deïté .
Icist Deus nus seit en aïe E la virgine Sainte Marie ! Icist Deus nus otreit veir sen E vie perdurable ! Amen .