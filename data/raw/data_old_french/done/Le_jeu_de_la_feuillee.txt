PERSONNAGES MAITRE ADAM , ADAM .
MAITRE HENRI , HENRI DE LA HALLE , père d'Adam .
RIKIER AURI , RIKECHE .
HANE LE MERCHIER .
GILLOT LE PETIT , GILLOT .
RAOUL LE WAISDIER , RAUELET , tavernier ( « oste » ) .
Un médecin ( « fisiscien » ) .
RAINELET .
DAME DOUCHE .
WALET .
Un moine porteur de reliques .
Un fou ( « dervé » ) .
Le père du fou .
CROQVESOT , messager de Hellekin .
MORGUE , fée .
MAGLORE , fée .
ARSILE , fée .
WALAINCOURT , un des figurants .
La foule ( « le commun » ) , figurants ou spectateurs .
LI JUS ADAN ADANS Seigneur , savés pour coi j'ai men abit cangiét ?
J'ai esté avoec feme , or revois au clergiét ; Si avertirai chou ke j'ai piech'a songiét .
Mais je voeil a vous tous avant prendre congiét .
Or ne pourront pas dire aucun ke j'ai antés Ke d'aler a Paris soie pour nient vantés .
Cascuns puet revenir , ja tant n'iert encantés ; Après grant maladie ensiut bien grans santés .
D'autre part je n'ai mie chi men tans si perdu Ke je n'aie a amer loiaument entendu : Encore pert il bien as tès queus li pos fu .
Si m'en vois a Paris .
RIKECHE AURIS Caitis , k'i feras tu ?
Onques d'Arras boins clers n'issi , Et tu le veus faire de ti !
Che seroit grans abusions .
ADANS N'est mie Rikiers Amions Boins clers et soutieus en sen livre ?
HANE LI MERCHIERS Oïl : « pour deus deniers le livre » , Je ne voi k'il sache autre cose .
Mais nus reprendre ne vous ose , Tant avés vous muavle kief .
RIKIERS Cuidiés vous k'il venist a kief , Biaus dous amis , de chou k'il dit ?
ADANS Cascuns mes paroles despit , Che me sanle , et giete mout loing , Mais , puis ke che vient au besoing , Et ke par mi m'estuet aidier , Sachiés je n'ai mie si kier Le sejour d'Arras ne le joie Ke l'aprendre laissier en doie .
Puis ke Dieus m'a donné engien , Tans est ke je l'atour a bien .
J'ai chi assés me bourse escousse .
GILLOS LI PETIS Ke devenra dont li pagousse , Me commere dame Maroie ?
ADANS Biaus sire , avoec men pere iert chi .
GILLOS Maistres , il n'ira mie ensi , S'ele se puet metre a le voie , Car bien sai , s'onques le connui , Ke s'ele vous i savoit hui , Ke demain iroit sans respit .
ADANS Et savés vous ke je ferai ?
Pour li espanir meterai De le moustarde seur men vit .
GILLOS Maistre , tout chou ne vous vaut nient , Ne li cose a chou point ne tient .
Ensi n'en poés vous aler , Car , puis ke sainte eglise apaire Deus gens , che n'est mie a refaire .
Warde estuet prendre a l'engrener .
ADANS Par foi , tu dis a devinaille , Aussi com « par chi le me taille » .
Ki s'en fust wardés a l'emprendre ?
Amours me prist en itel point Ou li amans deus fois se point S'il se veut contre li deffendre ; Car pris fui ou premier boullon Tout droit en le verde saison Et en l'aspreche de jouvent , Ou li cose a plus grant saveur , Ne nus ne cache sen meilleur , Fors chou ki li vient a talent .
Esté faisoit bel et seri , Douc et vert et cler et joli , Delitavle en cans d'oiseillons ; En haut bos , près de fontenele Courant seur maillie gravele , Adont me vint avisions De cheli ke j'ai a feme ore , Ki or me sanle pale et sore ; Adont estoit blanke et vermeille , Rians , amoureuse et deugie , Or le voi crasse et mautaillie , Triste et tenchant .
RIKIERS Ch'est grans merveille .
Voirement estes vous muavles , Quant faitures si delitavles Avés si briement ouvlïees .
Bien sai pour coi estes saous .
ADANS Pour coi ?
RIKIERS Ele a fait envers vous Trop grant markiét de ses denrees .
ADANS Tproupt !
Rikeche , a chou ne tient point , Mais Amours si le gent enoint Et cascune grasse enlumine En feme et fait sanler plus grande , Si c'on cuide d'une truande Bien ke che soit une roïne .
Si crin sanloient reluisant D'or , roit et crespe et fremiant , Or sont keü , noir et pendic .
Tout me sanle ore en li mué .
Ele avoit front bien compassé , Blanc , onni , large , fenestric , Or le voi cresté et estroit .
Les sourchieus par sanlant avoit Enarcans , soutieus et ligniés De brun poil con trais de pinchel , Pour le rewart faire plus bel ; Or les voi espars et drechiés Con s'il voelent voler en l'air .
Si noir oeil me sanloient vair , Sec et fendu , prest d'acointier , Gros dessous deliiés fauchiaus , A deus petis plochons jumiaus , Ouvrans et cloans a dangier En rewars simples amoureus ; Puis si descendoit entre deus Li tuiaus du nés bel et droit , Compassés par art de mesure , Ki li donnoit fourme et figure , Et de gaieté souspiroit .
Entour avoit blankes maisseles , Faisans au rire deus foisseles , Un peu nuees de vermeil , Parans dessous le cuevrekief .
Ne Dieus ne venist mie a kief De faire un viaire pareil Ke li siens , adont me sanloit .
Li bouke après se poursievoit , Graille as cors et grosse ou moilon , Freske et vermeille comme rose ; Blanke denture , jointe et close .
En après fourchelé menton Dont naissoit li blanke gorgete , Dusk'as espaules sans fossete , Onnie et grosse en avalant ; Haterel poursievant derriere , Sans poil , blanc et gros de maniere , Seur le cote un peu reploiant .
Espaules qui point n'encrukoient , Dont li lonc brac adevaloient , Gros et graille ou il aferoit .
Encore estoit tout chou du mains , Ki rewardoit ches blankes mains , Dont naissoient chil bel lonc doit A basse jointe , graille en fin , Couvert d'un bel ongle sanguin , Près de le car onni et net .
Or venrai au moustrer devant , De le gorgete en avalant : Et premiers au pis camuset , Dur et court , haut et de point bel , Entrecloant le ruiotel D'Amours , ki kiét en le fourchele ; Boutine avant et rains vauties , Ke manche d'ivoire entaillies A ches coutiaus a demoisele .
Plate hanke , ronde gambete , Gros braon , basse kevillete , Pié vautic , haingre , a peu de car .
En li me sanloit tel devise .
Si cuit ke dessous se kemise N'aloit pas li sourplus en dar .
Et ele perchut bien de li Ke je l'amoie mieus ke mi , Si se tint vers mi fierement ; Et com plus fiere se tenoit , Plus et plus croistre en mi faisoit Amour et desir et talent .
Avoec se merla jalousie , Desesperanche et derverie .
Et plus et plus fui en ardeur Pour s'amour et mains me connui , Tant c'ainc puis aaise ne fui , Si oi fait d'un maistre un seigneur .
Boines gens , ensi fui jou pris Par Amours , ki si m'ot souspris ; Car faitures n'ot pas si beles Comme Amours les me fist sanler ; Mais Desirs les me fist gouster A le grant saveur de Vaucheles .
S'est drois ke je me reconnoisse Tout avant ke me feme engroisse Et ke li cose plus me coust , Car mes fains en est apaiés .
RIKIERS Maistre , se vous le me laissiés , Ele me venroit bien a goust .
MAISTRE ADANS Ne vous en meskerroie a pieche .
Dieu pri ke il ne m'en meskieche : N'ai mestier de plus de mehaing ; Ains vaurrai me perte rescourre , Et , pour aprendre , a Paris courre .
MAISTRE HENRIS A !
biaus dous fieus , ke je te plaing , Quant tu as chi tant atendu , Et pour feme ten tans perdu !
Or fai ke sages , reva t'ent .
GILLOS LI PETIS Or li donnés dont de l'argent : Pour nient n'est on mie a Paris .
MAISTRE HENRIS Las !
Dolans !
Ou seroit il pris ?
Je n'ai mais ke vint et nuef livres !
HANE LI MERCHIERS Pour le cul Dieu !
estes vous ivres ?
MAISTRE HENRIS Naie , je ne bui hui de vin .
J'ai tout mis en canebustin .
Honnis soit ki le me loa !
MAISTRE AHANS K'i a ?
K'i a ?
K'i a ?
K'i a ?
Or puis seur chou estre escoliers !
MAISTRE HENRIS Biaus fieus , fors estes et legiers , Si vous aiderés a par vous .
Je sui uns vieus hom plains de tous , Enfers et plains de rume , et fades .
LI FISISCIENS Bien sai de coi estes malades .
Foi ke doi vous , maistre Henri , Bien voi vo maladie chi ; Ch'est uns maus c'on claime avarisse .
S'il vous plaist ke je vous garisse , Coiement a mi parlerés .
Je sui maistre bien acanlés , S'ai des gens amont et aval Cui je garirai de chest mal ; Nommeement en cheste vile En ai jou bien plus de deus mile Ou il n'a respas ne confort .
Halois en gist ja a le mort , Entre lui et Robert Cosel , Et che bietu le Faverel ; Aussi fait trestous leur lignages .
GILLOS LI PETIS Par foi , che n'iert mie damages Se cascuns estoit mors tous frois .
LI FISISCIENS Aussi ai jou deus Ermenfrois , L'un de Paris , l'autre Crespin , Ki ne font fors traire a leur fin De cheste cruel maladie , Et leur enfant et leur lignie .
Mais de Haloi est che grans hides , Car il est de lui omicides ; S'il en muert , ch'iert par s'okison , Car il acate mort pisson , S'est grans merveille k'il ne crieve .
MAISTRE HENRIS Maistre , k'est che chi ki me lieve ?
Vous connissiés vous en chest mal ?
LI FISISCIENS Preudon , as tu point d'orinal ?
MAISTRE HENRIS Oie , maistre , vés ent chi un .
LI FISISCIENS Fesis tu orine a enjun ?
MAISTRE HENRIS Oie .
LI FISISCIENS Cha dont , Dieus i ait part .
Tu as le mal saint Lïenart , Biaus preudon , je n'en voeil plus vir .
MAISTRE HENRIS Maistre , m'en estuet il gesir ?
LI FISISCIENS Nenil , ja pour chou n'en gerrés .
J'en ai trois ensi atirés Des malades en cheste vile .
MAISTRE HENRIS Ki sont il ?
LI FISISCIENS Jehans d'Autevile , Willaumes Wagons , et li tiers A a non Adans Li Anstiers .
Cascuns est malades de chiaus Par trop plain emplir leur bouchiaus ; Et pour ch'as le ventre enflé si .
DAME DOUCHE Biaus maistre , consilliés m'aussi , Et si prendés de men argent , Car li ventres aussi me tent Si fort ke je ne puis aler .
S'ai aportee , pour moustrer A vous , de trois lieues m'orine .
LI FISISCIENS Chis maus vient de gesir souvine , Dame , che dist chis orinaus .
DAME DOUCHE Vous en mentés , sire ribaus ; Je ne sui mie tel barnesse .
Onques pour don ne pour premesse Tel mestier faire je ne vauc .
LI FISISCIENS Et j'en ferai warder ou pauc , Pour acomplir vostre menchoigne .
Rainelet , il couvient c'on oigne Ten pauc ; lieve sus un petit .
Mais avant estuet c'on le nit .
Fait est .
Rewarde en cheste crois Et si di chou que tu i vois .
DAME DOUCHE Bien voeil chertes c'on die tout .
RAINELÈS Dame , je voi chi c'on vous fout .
Pour nului n'en chelerai rien .
LI FISISCIENS Enhenc !
Dieus !
je savoie bien Comment li besoigne en aloit .
Li orine point n'en mentoit .
DAME DOUCHE Tien .
Honnis soit te rousse teste !
RAINELÈS Anwa ?
Che n'est mie chi feste .
LI FISISCIENS Ne t'en caut , Rainelet , biaus fieus .
Dame , par amours , ki est chieus De cui vous chel enfant avés ?
DAME DOUCHE Sire , puis ke tant en savés , Le sourplus n'en chelerai ja .
Chieus vieus leres le waaigna , Si puisse jou estre delivre .
RIKIERS Ke dit chele feme ?
Est ele ivre ?
Me met ele sus sen enfant ?
DAME DOUCHE Oie .
RIKIERS N'en sai ne tant ne quant .
Quant fust avenus chieus affaires ?
DAME DOUCHE Par foi , il n'a encore waires .
Che fu un peu devant quaresme .
GILLOS Ch'est trop boin a dire vo feme , Rikier ; li volés plus mander ?
RIKIERS Ha !
gentieus hom , laissiés ester .
Pour Dieu , n'esmouvés mie noise .
Ele est de si male despoise K'ele croit chou ke point n'avient .
GILLOS A Dieu foi , bien ait cui on crient !
Je tieng a sens et a vaillanche Ke les femes de le Waranche Se font cremir et ressoignier .
HANE Li feme aussi Mahieu L'Anstier , Ki fu feme Ernoul de le Porte , Fait ke on le crient et deporte .
Des ongles s'aïe et des dois Vers le baillieu de Vermandois .
Mais je tieng sen baron a sage Ki se taist .
RIKIERS Et en che visnage A chi aussi deus baisseletes , L'une en est Margos As Pumetes , Li autre Aelis Au Dragon .
Et l'une tenche sen baron .
Li autre quatre tans parole .
GILLOS A !
vrais Dieus !
aporte une estole : Chieus a nommé deus anemis .
HANE Maistre , ne soiés abaubis S'il me couvient nommer le voe .
ADANS Ne m'en caut , mais k'ele ne l'oe .
S'en sai je bien d'aussi tenchans : Li feme Henri des Arjans , Ki grate et resproe c'uns cas .
Et li feme maistre Thomas De Darnestal , ki maint la hors .
HANE Chestes ont chent diavles ou cors , Se je fui onques fieus men pere .
ADANS Aussi a dame Eve vo mere .
HANE Vo feme , Adan , ne l'en doit waires .
LI MOINES Seigneur , me sires sains Acaires Vous est chi venus visiter .
Si l'aprochiés tout pour ourer , Et si meche cascuns s'offrande , K'il n'a saint desi en Irlande Ki si beles miracles fache ; Car l'anemi de l'orne encache Par le saint miracle devin , Et si warist de l'esvertin Communement et sos et sotes .
Souvent voi des plus ediotes A Haspre no moustier venir Ki sont haitié au departir ; Car li sains est de grant merite ; Et d'une abenghete petite Vous poés bien faire don saint .
MAISTRE HENRIS Par foi , dont lo jou c'on i maint Walet , ains k'il voist empirant .
RIKIERS Or cha , sus , Walet , passe avant ; Je cuit plus sot de ti n'i a .
WALÈS Sains Akaires , ke Dieus kia , Donne massés de pois pilés , Car je sui , voi , un sos clamés , Si sui mont liés ke je te voi , Et si t'aporc , si con je croi , Biaus niés , un boin froumage cras ; Tout maintenant le mengeras .
Autre feste ne te sai faire .
MAISTRE HENRIS Walet , foi ke dois saint Acaire , Que vaurroies tu avoir mis Et tu fusses mais a toudis Si boins menestreus con tes peres ?
WALÈS Biaus niés , aussi boins vïeleres Vaurroie ore estre comme il fu Et on m'eüst ore pendu Ou on m'eüst caupé le teste .
LI MOINES Par foi , voirement est chieus beste .
Droit a s'il vient a saint Acaire .
Walet , baise le saintuaire Errant , pour le presse qui sourt .
WALÈS Baise aussi , biaus niés , Walaincourt .
LI MOINES Ho !
Walet , biaus niés , va te sir .
DAME DOUCHE Pour Dieu , sire , voeilliés m'oïr .
Chi envoient deus estrelins Colars de Bailloel et Heuvins , Car il ont ou saint grant fianche .
LI MOINES Bien les connois trés kes enfanche , K'aloient tendre as pavillons .
Metés chi devens ches billons Et puis les amenés demain .
WALÈS Vés chi pour Wautier A le Main .
Faites aussi priier pour lui ; Aussi est il malades hui Du mal ki li tient ou chervel .
HANE Or en faisons tout le veel , Pour chou c'on dist k'il se coureche .
LI COMMUNS Moie !
LI MOINES N'est il mais nus ki meche ?
Avés vous le saint ouvlïé ?
HENRIS DE LE HALE Et vés chi un mencaut de blé Pour Jehan Le Keu , no serjant .
A saint Acaire le commant : Piech'a ke il li a voué .
LI MOINES Frere , tu l'as bien commandé .
Et ou est il k'il ne vient chi ?
HENRIS Sire , li maus l'a rengrami , Si l'a on un petit coukiét .
Demain revenra chi a piét , Se Dieu plaist , et il ara mieus .
LI PERES Or cha , levés vous sus , biaus fieus , Si venés le saint aourer .
LI DERVÉS Ke ch'est ?
Me volés vous tuer ?
Fieus a putain , leres erites , Creés vous la ches ypocrites ?
Laissiés m'aler , car je sui rois .
LI PERES Ha !
biaus dous fieus , seés vous cois , Ou vous arés des envïaus .
LI DERVÉS Non ferai ; je sui uns crapaus , Et si ne mengüe fors raines .
Escoutés , je fach les araines : Est che bien fait ?
Ferai je plus ?
LI PERES Ha !
biaus dous fieus , seés vous jus , Si vous metés a genoillons , Se che non , Robers Sommeillons , Ki est nouviaus prinches du pui , Vous ferra .
LI DERVÉS Bien kiiét de lui .
Je sui mieus prinches k'il ne soit .
A sen pui canchon faire doit Par droit maistre Wautiers As Paus , Et uns autres leur paringaus Ki a non Thomas de Clari .
L'autrier vanter les en oï .
Maistre Wautiers ja s'entremet De canter par mi le cornet , Et dit k'il sera couronés .
MAISTRE HENRIS Dont sera chou au ju des dés , K'il ne quierent autre deduit .
LI DERVÉS Escoutés ke no vake muit .
Maintenant le vois faire prains .
LI PERES Ha !
sos puans , ostés vos mains De mes dras , ke je ne vous frape .
LI DERVÉS Ki est chieus clers a chele cape ?
LI PERES Biaus fieus , ch'est uns parisiens .
LI DERVÉS Che sanle mieus uns pois baiens .
Bau !
LI PERES Ke ch'est ?
Taisiés pour les Dames .
LI DERVÉS S'il li souvenoit des bigames , Il en seroit mains orgueilleus .
RIKIERS Enhenc !
maistre Adan , or sont deus .
Bien sai ke cheste chi est voe .
ADANS Ke sét il k'il blasme ne loe ?
Point n'aconte a cose k'il die , Ne bigames ne sui je mie .
Et s'en sont il de plus vaillans .
MAISTRE HENRIS Chertes , li meffais fu trop grans , Et cascuns le pape encosa , Quant tant de boins clers deposa .
Ne pourquant n'ira mie ensi , Car aucun se sont aati , Des plus vaillans et des plus rikes , Qui ont trouvees raisons frikes , Qu'il prouveront tout en apert Que nus clers par droit ne dessert Pour mariage estre asservis ; Ou mariages vaut trop pis Ke demourer en soignantage .
Comment ont prelat l'avantage D'avoir femes a remuier Sans leur previlege cangier , Et uns clers si pert se frankise Par espouser en sainte eglise Feme ki ot autre baron !
Et li fil a putain , laron , Ou nous devons prendre peuture , Mainent en pekiét de luxure Et si goent de leur clergie !
Romme a bien le tierche partie Des clers fais sers et amatis .
GILLOS Plumus s'en est bien aatis , Se se clergie ne li faut , K'il ravera che c'on li taut Pour a metre un peson d'estoupes .
Li papes ki en chou ot coupes Est eüreus quant il est mors : Ja ne fust si poissans ne fors C'ore ne l'eüst deposé .
Mal li eüst onques osé Tolir previlege de clerc , Car il li eüst dit esprec , Et si eüst fait l'escarbote .
HANE Mout est sages s'il ne radote .
Mais Mados et Gilles de Sains Ne s'en atissent mie mains .
Maistre Gilles iert avocas , Si metera avant les cas Pour leur previlege ravoir , Et dit k'il livrera savoir Se Jehans Crespins livre argent .
Et Jehans leur a en couvent K'il livrera de l'aubenaille , Car mout iert dolans s'on le taille .
Chis fera du frait par tout fin .
MAISTRE HENRIS Mais près de mi sont doi voisin , En Chité , qui sont boin notaire , Car il s'atissent bien de faire Pour nient tous les escris du plait , Car le fait tienent a trop lait Pour chou k'il sont andoi bigame .
GILLOS Ki sont il ?
MAISTRE HENRIS Colars Fousedame , Et s'est Gilles de Bouvignies .
Chist noteront par aaties , Ensanle plaideront pour tous .
GILLOS Enhenc !
Maistre Henri , et vous , Plus d'une feme axés eüe , Et , s'avoir volés leur aiüe , Metre vous i couvient du voe .
MAISTRE HENRIS Gillot , me faites vous le moe ?
Par Dieu !
je n'ai goute d'argent : Si n'ai mie a vivre granment , Et si n'ai mestier de plaidier .
Point ne me couvient ressoignier Les tailles pour cose ke j'aie .
Il prengnent Marïen Le Jaie , Aussi sét ele plais assés .
GILLOS Voire voir , assés amassés .
MAISTRE HENRIS Non fach ; tout emporte li vins .
J'ai servi lonc tans eskievins , Si ne voeil point estre contre aus .
Je perderoie anchois chent saus Ke j'ississe de leur acort .
GILLOS Toudis vous tenés au plus fort : Chou wardés vous , maistre Henri .
Par foi , encore est che bien chi Uns des trais de le vielle danse .
LI DERVÉS A !
hai !
Chis a dit c'on me manse Le gueule .
Je le vois tuer .
Ll PERES AU DERVÉ A !
biaus dous fieus , laissiés ester .
Ch'est des bigames k'il parole .
LI DERVÉS Et vés me chi pour l'apostole .
Faites le dont avant venir .
LI MOINES Aimi !
Dieus !
K'il fait boin oïr Che sot la !
car il dist merveilles .
Preudon , dist il tant de brubeilles Quant il est ensus de le gent ?
LI PERES Sire , il n'est onques autrement .
Toudis rede il ou cante ou brait , Et si ne sét onques k'il fait , Encore sét il mains k'il dit .
LI MOINES Combien a ke li maus li prist ?
LI PERES Par foi , sire , il a bien deus ans .
LI MOINES Et dont estes vous ?
LI PERES De Duisans .
Si l'ai wardé a grant meskief .
Eswardés k'il hoche le kief : Ses cors n'est onques a repos .
Il m'a bien brisiét deus chens pos ; Car je sui potiers a no vile .
LI DERVÉS J'ai d'Anseïs et de Marsile Bien oï canter Hesselin .
Di je voir ?
Tesmoing che tatin .
Ai je emploiét bien trente saus ?
Il me bat tant , chis grans ribaus , Ke devenus sui uns cholès .
LI PERES Il ne sét k'il fait li varlès .
Bien i pert quant il bat sen pere .
LI MOINES Biaus preudon , par l'ame te mere , Fai bien : maine l'ent en maison .
Mais fai chi avant t'orison Et offre du tien , se tu l'as , Car il est de veillier trop las ; Et demain le ramenras chi , Quant un peu il ara dormi .
Aussi ne fait il fors rabaches .
LI DERVÉS Dit chieus moines ke tu me baches ?
LI PERES Nenil .
Biaus fieus , alons nous ent .
Tenés , je n'ai or plus d'argent .
Biaus fieus , alons dormir un pau , Si prendons congiét a tous .
LI DERVÉS Bau !
RIKECHE AURIS K'est chou ?
Seront hui mais riotes ?
N'arons hui mais fors sos et sotes ?
Sire moines , volés bien faire ?
Metés en sauf vo saintuaire .
Je sai bien se pour vous ne fust Ke piech'a chi endroit eüst Grant merveille de faerie : Dame Morgue et se compaignie Fust ore assise a cheste tavle ; Car ch'est droite coustume estavle K'eles vienent en cheste nuit .
LI MOINES Biaus dous sire , ne vous anuit : Puis k'ensi est , je m'en irai .
Offrande hui mais n'i prenderai , Mais souffrés viaus ke chaiens soie Et ke ches grans merveilles voie .
Nes kerrai , si verrai pour coi .
RIKECHE Or vous taisiés dont trestout coi .
Je ne cuit pas k'ele demeure .
Car il est aussi ke seur l'eure ; Eles sont ore ens ou kemin .
GILLOS J'oi le maisnie Hellekin , Mien ensïent , ki vient devant , Et mainte clokete sonnant , Si croi bien ke soient chi près .
LI GROSSE FEME Venront dont les fees après GILLOS Si m'aït Dieus , je croi c'oïl .
RAINELÈS A ADAN Aimi !
sire , il i a peril .
Je vaurroie ore estre en maison .
ADANS Tais t', il n'i a fors ke raison .
Che sont beles dames parees .
RAINELÈS En non Dieu , sire , ains sont les fees .
Je m'en vois .
ADANS Sié ti , ribaudiaus .
CROKESOS Me siét il bien li hurepiaus ?
K'est chou ?
N'i a il chi autrui ?
Mien ensïent , decheüs sui En chou ke j'ai trop demouré ; Ou eles n'ont point chi esté .
Dites , me vielle reparee : A chi esté Morgue li fee , Ne ele ne se compaignie ?
DAME DOUCHE Nenil , voir , je ne les vi mie .
Doivent eles par chi venir ?
CROKESOS Oïl , et mengier a loisir , Ensi c'on m'a fait a entendre .
Chi les me couvenra atendre .
RIKECHE A cui iés tu , di , barbustin ?
CROKESOS Ki ?
Jou ?
RIKECHE Voire .
CROKESOS Au roi Hellekin , Ki chi m'a tramis en message A me dame Morgue le sage , Ke me sire aime par amour ; Si l'atenderai chi entour , Car eles me misent chi lieu .
RIKECHE Seés vous dont , sire courlieu .
CROKESOS Volentiers , tant k'eles venront .
O !
vés les chi .
RIKIERS Voirement sont .
Pour Dieu , or ne parlons nul mot .
MORGUE A bien viegnes tu , Crokesot .
Ke fait tes sires Hellekins ?
CROKESOS Dame , ke vostres amis fins .
Si vous salue ; ier de lui mui .
MORGUE Dieus beneïe vous et lui !
CROKESOS Dame , besoigne m'a carquie Qu'il veut que de par lui vous die , Si l'orrés quant il vous plaira .
MORGUE Crokesot , sié t'un petit la ; Je t'apelerai maintenant .
Or cha , Maglore , alés avant , Et vous , Arsile , d'après li , Et jou meïsmes serrai chi , Encoste vous en che debout .
MAGLORE Vois , je sui assise de bout , Ou on n'a point mis de coutel .
MORGUE Je sai bien ke j'en ai un bel .
ARSILE Et jou aussi .
MAGLORE Et k'est che a dire Ke nul n'en ai ?
Sui je li pire ?
Si m'aït Dieus , peu me prisa Ki estavli ne avisa Ke toute seule a coutel faille .
MORGUE Dame Maglore , ne vous caille , Car nous de cha en avons deus .
MAGLORE Tant est a mi plus grans li deus , Quant vous les avés et jou nient .
ARSILE Ne vous caut , dame ; ensi avient .
Je cuit c'on ne s'en donna warde .
MORGUE Bele douche compaigne , eswarde Ke chi fait bel et cler et net .
ARSILE S'est drois ke chieus ki s'entremet De nous appareillier tel lieu Ait biau don de nous .
MORGUE Soit par Dieu .
Mais nous ne savons ki chieus est .
CROKESOS Dame , anchois ke tout chou fust prest , Ving je chi si ke on metoit Le tavle et c'on appareilloit ; Et doi clerc s'en entremetoient , S'oï ke ches gens apeloient L'un de ches deus Rikeche Auri , L'autre Adan , fil maistre Henri ; S'estoit en une cape chieus .
ARSILE S'est bien drois k'il leur en soit mieus , Et ke cascune un don i meche .
Dame , ke donrés vous Rikeche ?
Commenchiés .
MORGUE Je li doins don gent : Je voeil k'il ait plenté d'argent .
Et de l'autre , voeil k'il soit teus Ke che soit li plus amoureus Ki soit trouvés en nul païs .
ARSILE Aussi voeil je k'il soit jolis Et boins faiseres de canchons .
MORGUE Encore faut a l'autre uns dons .
Commenchiés .
ARSILE Dame , je devise Ke toute se markeandise Li viegne bien et monteplit .
MORGUE Dame , or ne faites tel despit K'il n'aient de vous aucun bien .
MAGLORE De mi , chertes , n'aront il rien .
Bien doivent fallir a don bel Puis ke j'ai falli a coutel .
Honnis soit ki rien leur donra !
MORGUE Ha !
dame , che n'avenra ja K'il n'aient de vous coi ke soit .
MAGLORE Bele dame , s'il vous plaisoit , Orendroit m'en deporteriés .
MORGUE Il couvient ke vous le fachiés , Dame , se de rien nous amés .
MAGLORE Je di ke Rikiers soit pelés Et k'il n'ait nul cavel devant .
De l'autre , ki se va vantant D'aler a l'escole a Paris , Voeil k'il soit si atruandis En le compaignie d'Arras Et k'il s'ouvlit entre les bras Se feme , ki est mole e tenre , Si k'il perge et hache l'apenre Et meche se voie en respit .
ARSILE Aimi !
Dame , k'avés vous dit !
Pour Dieu , rapelés cheste cose .
MAGLORE Par l'ame ou li cors me repose , Il sera ensi ke je di .
MORGUE Chertes , Dame , che poise mi : Mout me repenc , mais je ne puis , C'onques hui de rien vous requis .
Je cuidoie , par ches deus mains , Qu'il deüssent avoir au mains Cascuns de vous un bel jouel .
MAGLORE Ains comperront kier le coutel K'il ouvlïerent chi a metre .
MORGUE Crokesot .
CROKESOS Dame .
MORGUE Se t'as letre Ne rien de ten seigneur a dire , Si vien avant .
CROKESOS Dieus le vous mire !
Aussi avoie jou grant haste .
Tenés .
MORGUE Par foi , ch'est paine vaste .
Il me requiert chaiens d'amours , Mais j'ai men cuer tourné aillours .
Di lui ke mal se paine emploie .
CROKESOS Aimi !
Dame , je n'oseroie ; Il me geteroit en le mer .
Ne pourquant ne poés amer , Dame , nul plus vaillant de lui .
MORGUE Si puis bien faire .
CROKESOS Dame , cui ?
MORGUE Un demoisel de cheste vile , Ki est plus preus ke tel chent mile , Ou pour noient nous travaillons .
CROKESOS Ki est il ?
MORGUE Robers Sommeillons .
Qui sét d'armes et de keval .
Pour mi jouste amont et aval Par le païs a tavle ronde .
Il n'a si preu en tout le monde Ne ki s'en sache mieus aidier .
Bien i parut a Mondidier S'il jousta le mieus ou le pis .
Encore s'en deut il ou pis , Es espaules et ens es bras .
CROKESOS Est che nient uns a uns vers dras , Roiiés d'une vermeille roie ?
MORGUE Ne plus ne mains .
CROKESOS Bien le savoie .
Me sire en est en jalousie Trés k'il jousta a l'autre fie , En cheste vile , ou Markiét droit .
De vous et de lui se vantoit .
Et tantost k'il s'en prist a courre , Me sire se mucha en pourre Et fist sen keval le gambet Si ke caïr fist le varlet Sans assener sen compaignon .
MORGUE Par foi , assés le dehaigne on ; Non pruec me sanle il trop vaillans , Peu parliers et cois et chelans , Ne nus ne porte meilleur bouke .
Li personne de lui me touke Tant ke je l'amerai ; ke vaut che ?
ARSILE Le cuer n'avés mie en le cauche , Dame , ki pensés a tel home : Entre le Lis voir et le Somme N'a plus faus ne plus buhotas .
Et se veut monter seur le tas Tantost k'il repaire en un lieu .
MORGUE S'est teus ?
ARSILE Ch'est mon .
MORGUE De le main Dieu Soie jou sainnie et benite !
Mout me tieng ore pour despite Quant pensoie a tel cacoigneur Et je laissoie le graigneur Prinche ki soit en faerie .
ARSILE Or estes vous bien conseillie , Dame , quant vous vous repentés .
MORGUE Crokesot .
CROKESOS Me dame .
MORGUE Amistés Porte ten seigneur de par mi .
CROKESOS Me dame , je vous en merchi De par men grant seigneur le roi .
Dame , k'est che la ke je voi En chele roe ?
Sont che gens ?
MORGUE Nenil , ains est essamples gens .
Et chele ki le roe tient Cascune de nous apartient ; Et s'est trés dont k'ele fu nee Muiele , sourde et avulee .
CROKESOS Comment a ele a non ?
MORGUE Fortune .
Ele est a toute rien commune , Et tout le mont tient en se main .
L'un fait povre hui , rike demain , Ne point ne sét cui ele avanche .
Pour chou n'i doit avoir fianche Nus tant soit haut montés en roche ; Car , se chele roe bescoche , Il le couvient descendre jus .
CROKESOS Dame , ki sont chil doi lassus Dont cascuns sanle si gratis sire ?
MORGUE Il ne fait mie boin tout dire : Orendroit m'en deporterai .
MAGLORE Crokesot , je le te dirai .
Pour chou ke courechie sui .
Hui mais n'espargnerai nului .
788 Je n'i dirai hui mais fors honte .
Chil doi lassus sont bien du conte , Et sont de le vile seigneur .
Mis les a Fortune en honneur .
Cascuns d'aus est en sen lieu rois .
CROKESOS Ki sont il ?
MAGLORE Ch'est sire Ermenfrois Crespins et Jakemes Louchars .
CROKESOS Bien les connois , il sont escars .
MAGLORE Au mains regnent il maintenant Et leur enfant sont bien venant , Qui regner vaurront après eus .
CROKESOS Li quel ?
MAGLORE Vés en chi au mains deus .
Cascuns siut sen pere drois poins .
......... Ne sai ki chieus est ki s'embruke .
CROKESOS Et chieus autres ki la trebuke , A il ja fait pille ravane ?
MAGLORE Non , ch'est Thomas de Bourriane , Ki soloit bien estre du conte ; Mais Fortune ore le desmonte Et tourne chou dessous desseure .
Pour tant on li a couru seure Et fait damage sans raison .
Meïsmement de se maison Li voloit on faire grant tort .
ARSILE Pekiét fist ki ensi l'a mort , II n'en eüst mie mestier , Car il a laissiét sen mestier De draper pour brasser goudale .
MORGUE Che fait Fortune ki l'avale .
Il ne l'avoit point desservi .
CROKESOS Dame , ki est chis autres chi Ki si par est nus et descaus ?
MORGUE Chieus , ch'est Leurins li Cauelaus , Ki ne puet jamais relever .
ARSILE Dame , si puet bien , par lever Aucune bele cose amont .
CROKESOS Dame , volentés me semont K'a men seigneur tost m'en revoise .
MORGUE Crokesot , di lui k'il s'envoise Et k'il fache adès bele kiere , Car je li iere amie kiere Tous les jours mais ke je vivrai .
CROKESOS Me dame , seur chou m'en irai .
MORGUE Voire , di li hardiement , Et si li porte che present De par mi .
Tien , boi anchois , viaus .
CROKESOS Me siét il bien li hurepiaus ?
MORGUE Beles dames , s'il vous plaisoit , Il me sanle ke tans seroit D'aler ent , ains k'il ajournast .
Ne faisons chi plus de sejour , Car n'afiert ke voisons par jour En lieu la ou nus hom trespast .
Alons vers le Pré erraument , Je sai bien c'on nous i atent .
MAGLORE Or tost , alons ent par iluec ; Les vielles femes de le vile Nous i atendent .
MORGUE Est chou guile ?
MAGLORE Vés dame Douche nous vient pruec .
DAME DOUCHE Et k'est che ore chi , beles dames ?
Ch'est grans anuis et grans diffames Ke vous avés tant demouré .
J'ai annuit faite l'avanwarde , Et me fille aussi vous pourwarde Toute nuit a le Crois ou Pré .
La vous avons nous atendues Et pourwardees par les rues .
Trop nous i avés fait veillier .
MORGUE Pour coi , la Douche ?
DAME DOUCHE On m'i a fait Et dit par devant le gent lait , Uns hom ke je voeil maniier ; Mais , se je puis , il iert en biere , Ou tournés chou devant derriere Devers les piés ou vers les dois .
Je l'arai bien tost a point mis En sen lit , ensi ke je fis L'autre an Jakemon Pilepois Et l'autre nuit Gillon Lavier .
MAGLORE Alons , nous vous irons aidier .
Prendés avoec Agnès vo fille , Et une ki maint en Chité , Qui ja n'en avera pité .
MORGUE Feme Wautier Mulet ?
DAME DOUCHE Ch'est chille .
Alés devant et je m'en vois .
LES FEES CANTENT Par chi va la mignotise , Par chi ou je vois .
LI MOINES Aimi !
Dieus , ke j'ai sommeilliét !
HANE LI MERCHIERS Marie !
Et j'ai adès veilliét .
Faites , alés vous ent errant .
LI MOINES Frere , ains arai mengiet avant , Par le foi ke doi saint Acaire .
HANE Moines , volés vous dont bien faire ?
Alons a Raoul Le Waisdier : Il a aucun rehaignet d'ier , Bien puet estre k'il nous donra .
LI MOINES Trop volentiers .
Ki m'i menra ?
HANE Nus ne vous menra mieus de moi ; Si trouverons laiens , je croi , Compaignie ki la s'embat , Faitiche , ou nus ne se combat : Adan , le fil maistre Henri , Veelet et Rikeche Auri , Et Gillot Le Petit , je croi .
LI MOINES Par le saint Dieu et je l'otroi .
Aussi est chi nie cose bien .
Et si vés chi un crespet , tien , Ke ne sai queus caitis offri .
Je n'en conterai point a ti , Ains sera de commenchement .
HANE Alons ent dont ains ke li gent Aient le taverne pourprise .
Eswardés , li tavle est ja mise Et vés la Rikeche d'encoste .
Rikeche , veïstes vous l'oste ?
RIKIERS Oie , il est chaiens .
Rauelet !
LI OSTES Veés me chi .
HANE Ki s'entremet Dou vin sakier ?
Il n'i a plus ?
LI OSTES Sire , bien soiés vous venus !
Vous voeil je fester , par saint Gile !
Sachiés c'on vent en cheste vile .
Tastés , jel venc par eskievins .
LI MOINES Volentiers , cha dont .
LI OSTES Est che vins ?
Tel ne boit on mie en couvent .
Et si vous ai bien en couvent K'auan ne vint mie d'Auchoirre .
RIKIERS Or me prestes donques un voirre , Par amour , et si seons bas .
Et che sera chi li rebas Seur coi nous meterons le pot .
GILLOS Ch'est voirs .
RIKIERS Ki vous mande , Gillot ?
On ne se puet mais aaisier !
GILLOS Che ne fustes vous point , Rikier .
De vous ne me doi loer waires .
Que ch'est ?
Me sires sains Acaires A il fait miracles chaiens ?
LI OSTES Gillot , estes vous hors du sens ?
Taisiés .
Que mal soiés venus !
GILLOS Ho !
biaus ostes , je ne di plus .
Hane , demandés Rauelet S'il a chaiens nul rehaignet K'il ait d'ersoir repus en mue .
LI OSTES Oie ; un herenc de Gernemue , Sans plus , Gillot , je vous oc bien .
GILLOS Je sai bien ke vés chi le mien .
Hane , or li demandés le voe .
LI OSTES Le ban fach ke t'ostes le poe , Et k'il soit a tous de commun .
Il n'afiert point c'on soit enfrun Seur le vïande .
GILLOS Bé !
Ch'est jus .
LI OSTES Or metés dont le herenc jus .
GILLOS LI PETIS Vés le chi , je n'en gousterai , Mais un petit assaierai Che vin ains c'on le par essiaue .
Il fu voir escaudés en iaue , Si sent un peu le rebouture .
LI OSTES Ne dites point no vin laidure , Gillot , si ferés courtoisie .
Nous sommes d'une compaignie , Si ne le blasmés point .
GILLOS LI PETIS Non fach je .
HANE LI MERCHIERS Vois ke maistre Adans fait le sage Pour chou k'il doit estre escoliers .
Je vi k'il se sist volentiers Avoeques nous pour desjuner .
ADANS Biaus sire , ains couvient meürer , Par Dieu !
je ne le fach pour el .
MAISTRE HENRIS Va i , pour Dieu !
Tu ne vaus mel .
Tu i vas bien quant je n'i sui .
ADANS Par Dieu !
sire , je n'irai hui Se vous ne venés avoec mi .
MAISTRE HENRIS Va dont , passe avant , vés me chi .
HANE LI MERCHIERS Aimi !
Dieus !
Con fait escolier !
Chi sont bien emploiét denier !
Font ensi li autre a Paris ?
RIKECHE Vois , chieus moines est endormis .
LI OSTES Et or me faites tout escout : Metons li ja sus k'il doit tout Et ke Hane a pour lui jué .
LI MOINES Aimi !
Dieus !
Ke j'ai demouré !
Ostes , comment va nos affaires ?
LI OSTES Biaus ostes , vous ne devés waires .
Vous finerés mout bien chaiens .
Ne vous anuit mie , j'i pens .
Vous devés doze saus a mi .
Merchïés ent vo boin ami , Ki les a chi perdus pour vous .
LI MOINES Pour mi ?
LI OSTES Voire .
LI MOINES Les doi je tous ?
LI OSTES Oïl voir .
LI MOINES Ai je dont ronkiét ?
J'en eüsse aussi boin markiét , Che me sanle , en l'Enganerie .
Et n'a il as dés jué mie De par mi ne a me requeste .
LI OSTES Vés chi de cascun le foi preste Ke che fu pour vous k'il jua .
LI MOINES Hé !
Dieus !
A vous con fait ju a , Biaus ostes , ki vous vaurroit croire !
Mauvais fait chaiens venir boire Puis c'on conkie ensi le gent .
LI OSTES Moines , paiés ; cha , men argent Ke vous me devés .
Est che plais ?
LI MOINES Dont deviegne jou aussi fais Ke fu li hors du sens annuit !
LI OSTES Bien vous poist et bien vous anuit , Vous waiterés chaiens le coc , Ou vous me lairés cha che froc .
Le cors arés et jou l'escorche .
LI MOINES Ostes , me ferés vous dont forche ?
LI OSTES Oie , se vous ne me paiés .
LI MOINES Bien voi ke je sui conkiiés , Mais ch'est li daerraine fois .
Par mi chou m'en irai je anchois K'il reviegne nouviaus escos .
LI FISISCIENS Moines , vous n'estes mie sos , Par men kief , ki vous en alés .
Chertes , seigneur , vous vous tués .
Vous serés tout paraletique , Ou je tieng a fausse fisique , Quant a chesté eure estes chaiens .
GILLOS Maistre , bien caiés de va sens , Car je ne le pris une nois .
Seés vous jus .
LI FISISCIENS Cha , une fois Me donnés , s'il vous plaist , a boire .
GILLOS Tenés ; et mengiés cheste poire .
LI MOINES Biaus ostes , escoutés un peu : Vous avés fait de mi vo preu ; Wardés un petit mes relikes , Car je ne sui mie ore rikes ; Je les racaterai demain .
LI OSTES Alés , bien sont en sauve main .
GILLOS Voire , Dieus !
LI OSTES Or puis preeschier .
De saint Acaire vous requier , Vous , maistre Adan , et a vous , Hane , Je vous pri ke cascuns recane Et fache grant sollempnité De che saint c'on a abevré , Mais ch'est par un estrange tour .
LI COMPAIGNON CANTENT Aie se siét en haute tour .
Biaus ostes , est che bien canté ?
LI OSTES Bien vous poés estre vanté C'onques mais si bien dit ne fu .
LI DERVÉS Ahors !
Le fu !
Le fu !
Le fu !
Aussi bien cante jou k'il font .
LI MOINES Li chent diavle aporté vous ont !
Vous ne me faites fors damage .
Vo pere ne tieng mie a sage Quant il vous a ramené chi .
LI PERES AU DERVÉ Chertes , sire , che poise mi .
D'autre part , je ne sai ke faire , Car , s'il ne vient a saint Acaire , Ou ira il querre santé ?
Chertes , il m'a ja tant cousté K'il me couvient querre men pain .
LI DERVÉS Par le mort Dieu , je muir de fain .
LI PERES AU DERVÉ Tenés , mengiés dont cheste pume .
LI DERVÉS Vous i mentés , ch'est une plume .
Alés , ele est ore a Paris .
LI PERES Biaus sire Dieus , con sui honnis Et perdus , et k'il me meskiét !
LI MOINES Chertes , ch'est trop bien emploiét .
Pour coi le ramenés vous chi ?
LI PERES Hé !
sire , il ne feroit aussi En maison fors desloiauté .
Ier le trouvai tout emplumé Et muchiét par dedens se keute .
MAISTRE HENRIS Dieus !
Qui est chiens qui la s'akeute .
Boi bien !
Le glout !
Le glout !
Le glout !
GILLOS Pour l'amour de Dieu , ostons tout , Car se chieus sos la nous keurt seure , ............ Pren le nape , et tu , le pot tien .
RIKECHE Foi ke doi Dieu , je le lo bien , Tout avant ke il nous meskieche .
Cascuns de nous prengne se pieche .
Aussi avons nous trop veilliét .
LI MOINES Ostes , vous m'avés bien pilliét , Et s'en i a chi de plus rikes ; Toutes eures , cha mes relikes .
Vés chi doze saus ke je doi .
Vous et vo taverne renoi ; Se j'i revieng , diavles m'en porche !
LI OSTES Je ne vous en ferai ja forche .
Tenés vos relikes .
LI MOINES Or cha l Honnis soit ki m'i amena !
Je n'ai mie apris tel afaire .
GILLOS Di , Hane , i a il plus ke faire ?
Avons nous chi rien ouvlïé ?
HANE Nenil , j'ai tout avant osté .
Faisons l'oste ke bel li soit .
GILLOS Ains irons anchois , s'on m'en croit , Baisier le fiertre Nostre Dame Et che chierge offrir , k'ele flame : No cose nous en venra mieus .
LI PERES Or cha , levés vous sus , biaus fieus , J'ai encore men blé a vendre .
LI DERVÉS Ke ch'est ?
Me volés mener pendre , Fieus a putain , leres prouvés ?
LI PERES Taisiés .
C'or fussiés enterrés , Sos puans !
Ke Dieus vous honnisse !
LI DERVÉS Par le mort Dieu , on me compisse Par la desseure , che me sanle .
Peu faut ke je ne vous estranle .
LI PERES Aimi !
Or tien che crokepois .
LI DERVÉS Ai je fait le noise du prois ?
LI PERES Nient ne vous vaut , vous en venrés .
LI DERVÉS Alons , je sui li espousés .
LI MOINES Je ne fach point de men preu chi , Puis ke les gens en vont ensi , N'il n'i a mais fors baisseletes , Enfans et garchonaille .
Or fai , S'en irons ; a saint Nicolai Commenche a sonner des cloketes .
EXPLICIT LI JEUS DE LE FUELLIE .