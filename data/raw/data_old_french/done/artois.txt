Cy commenche le livre du tres chevalereux conte d'Artois et de sa femme , fille du conte de Boulongne .
Pour ce que huiseuse traveille lez cuers humains par diversez ymaginacions et merancolies , est pourffitable et bonne chose a oÿr lez plaisantez lectures dez anchiennes histoires pour passer le tempz en joye et fuir lez fantaziez quy trop grievent Nature .
Et comme il soit verité que moult de chosez soient advenues ou tempz passé quy ne sont paz descriptes au long ne misez en commun compte , tant soient ellez dignez de memoire et recommendacion , toutesvoiez les volentifz liseurs , desirans nouvelles chosez veoir , porroient au lire quelque pou prendre de plaisir et recreer leurs esperis comme moy quy , en lisant pluiseurs volumez et traittiez , me suis arresté a ung livret qui fait mencion dez haultez entreprisez , amours et beaulx fais d'armez d'un conte d'Artois , dont la narracion se fera cy apprez , au moins mal que je porray , soubz la correction de ceulx quy mieulx l'acheveroient que commenchier je ne le sçavroye ; suppliant que mez faultez y soyent excuseez et corrigiez doulcement , car en ceste petite oeuvre je ne doy estre reputté que l'escripvain qui escript ce qu'il a trouvé ez aultrez volumez dont la substance s'ensieult .
Comment le conte d'Artois se party d'Arras pour estre au tournoy qui se devoit faire a Boulongne et de sez vaillances .
Ou tempz passé que noblesse et honneur seoient en leur plus hault degré par touttez regions crestiennez et que parfaitte proëce estoit entee et enrachinee au plus fort ez cuers des nobles hommez pour lez faire luyre et seignourier au monde par l'excercité de chevalerie qui lez faisoit eslever jusquez a la felicité de glorieulx renom , estoit ung conte en Arthois , bel , grant , riche et puissant , nommé Phelipe , tant habondant en touttez bonnez teschez que sez vertus resplendissoient par dessus tous aultrez de son tempz , et estoit son loz amenteu et son nom congneu en tous pays prez et longtains pour ce que dez sa jonesse , par grant curiosité , le noble conte frequentoit et sievoit tournois , joustez et fais d'armez en tous lieux ou il mieulx cuidoit son corpz essayer et faire valoir ; sy en raportoit tousjours le pris et loënge d'un chascun qui le tenoit en grant chierté , crainte et amour pour lez vaillancez qui par luy estoient achieveez ; et tant luy estoit doulx et plaisant l'excercité d'armez que ce qu'il sembloit aux aultrez grant paine et traveil ne luy estoit que tout gracieux repoz ; et comme il eust achevé en ung lieu joustez et tournois en exauchant son bruit , il se remetoit a trouver et enquerir lez guerrez et aidier au droit , car aultrement n'eust le noble conte sez armez porteez .
Il adouchoit lez furieux , humilioit lez orgueilleux , appaisoit lez discordez et brief faisoit tant que par sez meritez il estoit amé et loé dez hommez et amé de Dieu qui le faisoit croistre en toutte joye et honneur .
L'ystoire dit que le noble conte d'Artois , aprez ce qu'il eubt par longue espasse de tempz poursievy lez armez et que plus ne trouvoit a soy employer , car aussy ne puet paz tousjours estre guerre , il se mist au retour vers sa conté d'Artois ou Dieux scet la grant joye que lez siens firent de sa venue et comment il le bienviengnerent et honnourerent comme subgez doibvent faire a leur seigneur .
Et dist l'istoire qu'il se tenoit volentiers en la ville d'Arraz ou il se donnoit du bon tempz avecquez sez hommez et amis qui le venoient visiter honnourablement pour la valeur de sa personne ; et il ne failloit a eulx de riens receullir chascun selon son degré et festoyer sy a point que tous en estoient contempz .
Or est ainsy que , dura ce tempz , avoit ung conte a Boulongne , homme de grant lieu et bien renommé , lequel , tant pour veoir le vasselage tant dez noblez de son pays comme pour baillier congnoissance d'une sienne fille , qui son heritiere estoit , tant belle et tant parfaitte en tous biens que Dieu et Nature n'y avoient riens laissié a faire , avoit fait publyer ung tournoy par tout lez royalmez de France , d'Engleterre , d'Escoce et d'Allemaigne et jour assigné pour venir a Boulongne quiconquez vouldroit faire parler de luy et acquerir honneur ; desquellez nouvellez oÿr eult parfaitte plaisance le noble conte d'Artois , qui trop envis se fust tenu d'y aller ; anchois , tant esjoÿ que plus estre ne pooit , conclud de soy y trouver et se monstrer tel comme il estoit , disant en soy meismez que par aultrez moyen ne seroit il mie digne de possesser terre , se il n'estoit la dez plus adventureux .
Le conte d'Artois , tout acertené du tournoy , sçachant le jour , ne pooit dormir de bon somme , tant estoit desireux d'y aller .
Au fort , il fist apprester chevaulx et pagez , harnois et faire robez de parurez tant richement que riens n'y fu espargnié ; et quant il vit que tempz fu de partir , il fist son departement de sa ville d'Arraz en sy noble estat que trop seroit longue chose a tout dire et se mist a chemin vers Boulongne , ou l'en avoit fait appareillier une grant place au dehors de la ville , ou il y avoit hourdz , tentez et pavillons a sy grant nombre que de ce vous sembleroit chose non creable du recorder ; et tant de gens y estoient venus de toutez pars comme Franchois , Englois , Alemans , Escochois et d'aultrez nacions que belle chose estoit a lez regarder .
Sy ne vint paz le conte d'Artois sy soubdainement que bien ne sceust sa venue celuy de Boulongne , qui autant en fut esjoÿ que de chose que piech'a luy advenist pour le bien et eureuseté d'armez dont le conte d'Artois , son voisin , estoit paré et renommé .
Que vous tendroit de sa joie l'istorien long procez ! Il ala grandement acompaignié audevant de luy ; sy devez croire que a l'encontrer y eult beau recueil , bienviengnans et conjoÿssemens et que honneur y estoit bien en bruit et , a chief de touttez reverencez et parollez amiablez , ainsy que lez seigneurs chevauchoient vers la porte de la ville , le conte de Boulongne demanda au conte d'Artois se il avoit intencion de tournoyer ; a quoy il respondy sans dire uuy ou nanil : « Par foy , sire , il souffira assez se je voy ce qui se fera .
» Et ce disoit le conte pourtant qu'il vouloit entrer au tournoy incongnu , comme cy apprez porrez oÿr ; et , ainsy devisant d'unez et d'aultrez , ilz ariverent droit au logis qui estoit retenu et preparé pour rechepvoir le conte d'Artois ; et illecq descendy le conte d'Artois , non obstant qu'il volsist a toutez fins convoyer le conte de Boulongne jusquez a son chastel , mais mie n'en fist a son voloir .
Apprez ce que le conte d'Artois fu descendu de son cheval et que grans honneurs eurent fais lez deux contez l'un a l'autre et le gracieux congié pris et donné , celuy de Boulongne se retray en son chasteau , tant joieulx pour la venue du conte d'Artois que merveillez et ne savoit assez loër sa belle contenance et estat plentureux .
Au fort , le conte d'Artois fu deshousé et mis a point ; et , ce fait , il fist venir devant luy ceulx qui s'entremettoient de sez affairez et leur commanda que , le plus secretement que faire porroit , il feissent tendre et drechier une tente assez prez du lieu ou l'assemblee devoit estre et la porter son harnois pour soy adouber la journee ensievant que le jour du tournoy seroit ; sy fu ainsy fait que commandé l'avoit , dont il fu trez contempt .
Sy fu belle chose la chevalerie quy le venoit bienviengnier et viseter ; et bien se jugoit celuy eureux qui luy pooit faire service ; et celuy , qui ne fist oncquez a reprendre , lez recueilly lyement et lez fist soupper avecquez luy , car bien y avoit de quoy ; et , apprez bonne chiere faitte , luy qui voloit aler veoir lez damez pour monstrer ce qu'il savoit , acompaignié de chevaliers et noblez hommez , montez Dieux scet comment , alla ou chastel ou il trouva la contesse qui luy vint audevant ; et sa fille le sievoit de prez , acompaignié de grant , de damez et damoisellez ; mais au voir dire , sa fille estoit entre lez aultrez comme le soleil entre lez estoillez , lequel quant il se monstre , ellez perdent leur lumiere et clarté ; elle estoit non pareillez aux plus bellez de ce tempz et , se de beaulté estoit la damoiselle garnie , sy fut elle de beau et rasis maintieng et tant que riens n'eust jamais fait que par apoint ; sy ne fu mie de merveille se le conte d'Artois la regarda volentiers , car sur mieulx adrechiee de toutez noblez et bonnez parfections ne pooit soleil luire .
Il n'en perdy paz pourtant son maintieng , anchois fist lez honneurs , bienviengnans et salutacions en tel caz requis sy asseureement que moult en fu la contesse joieuse , en especial sa fille quy , en jettant son oeil sur luy , le navra de la sayette d'amours et il luy autant ; et , a tout dire , se la damoiselle sambloit belle oultre mesure au noble conte , pareillement fist il a la belle pucelle .
Et ainsy est et ont esté lez vertus d'amours soubdainez , chauldez et soubtillez .
Finablement , la contesse prist le conte par la main , sy le mena en la sale ou la joie se renouvela au plus hault , car menestreux furent prest de faire devoir ; ilz se prindrent a jouer de leurs instrumens tant et sy melodieusement que oncquez mieulx sceurent .
Le noble conte d'Artois , qui de danser et de touttez chosez honnestez se sçavoit entremettre aussy bien que nul chevalier de ce monde , prist la belle pucelle et le mena a la danse ou tous deux eurent bien le regard dez ungz et dez aultrez qui grant esbat prendoient au regarder et disoient que jamais n'avoient veu sy belle paire ; et combien que moult y eust a ycelle heure de danseurs et de noblez damez et damoisellez qui mettoient paine de monstrer ce qu'ilz sçavoient , comme font gens de tel mestier , toutesvoiez ce n'estoit point a comparison faire dez deux nouveaulx amans quy sembloient estre nez pour ce faire ; et se adont le conte ne pouoit dire a la damoiselle une partie de sa volenté amoureuse , toutesvoiez croit l'istorien que assez s'en devoit elle perchevoir par lez samblans soubtilz dont il le servoit , tant en regars plaisans comme au serrer de fois en aultre lez dois , ce dont la pucelle se tenoit bien contente et n'en pensoit mie mains ; mais non obstant ce n'en fist elle nul samblant ne changa sa contenanche en fachon que nul s'en percheust ; et quant ilz se furent en ce point une espace esbatu et passé tempz , il couvint la danse laissier , combien que mieulx leur eust pleu danser que le reposer ; sy fist lez honneurs le conte tant gentement que c'estoit ung grant soulaz et la belle de son costé pareillement ; ce fait , vin et espicez furent presenteez et le congié donné , pour ce que de bonne heure se failly retraire chascun , aller a son logis et ordonner de sez affairez ; et meismez le conte d'Artois revint a son hostel ; sy se coucha en ung riche lit et noblement atourné .
Mais vous devez croire que tout pou y reposa , tant pour le desir qu'il avoit d'acomplir son entreprise comme pour penser a sa dame , laquelle il veoit a son advis emprainte devant sez yeulx ; il tressailloit , souspiroit , soushaidoit , pensoit et contrepensoit , disant a par luy : « A ! dieu d'Amours , » fait il , « comme je me diroye eureux et de bonne heure estre né , se parvenir pooye a la grace de celle qui est la fleur dez bellez ! Certez je seroye plus contempt que de possesser ung grant empire ! Hellaz ! Fortune qui m'az amené et conduit au lieu de joye , comment je te nommeray doulce , courtoise , piteuse et amiable , se tu consens que je puisse estre son serviteur ! Et se tu fais au contraire , je te maudiray a jamais , car je maintendray que par toy avray esté trahis .
Or fay dont que de toy me puisse loër ou despit qui ta puissance desprisent ! Que pleust a Dieu qu'elle seust a demy et sentist l'amour dont mon cuer fu espris par le regart de son doulz vis angelique , alors que tu , Fortune ma maistresse , le me monstraz ! Je ne fay nulle doubte que son cuer ne s'amoliast et supportast aulcunement mon martire .
» Et , en disant telz et assez d'aultrez pourpoz qui trop long seroient a descripre , poindy le jour et commencha a esclarchir tant que bien le vit le noble conte qui assez le desiroit ; sy se leva , vesty et oÿ la messe devotement , comme bon et devot crestien qu'il estoit ; puis se party tout secrement de la ville , et vint a son tref qu'il avoit fait tendre voire sy celeement c'oncquez ne fu appercheu ; et illecq ordonna de sez affairez et conclut qu'il ne s'en partiroit jusquez ad ce qu'il savroit comment le tournoy seroit party , et que l'en verroit qui en aroit le meilleur .
Sy transmist gens qui de tout ce luy devoient chertainez nouvellez rapporter .
Et atant en laissera l'acteur a parler et retournera au conte de Boulongne et du tournoy .
Cy devise comment le conte d'Artois vint au tournoy et dez haultes proëcez qu'il fist dont il gaigna le pris .
Or dist l'istoire que , quant ce vint le matin , le conte de Boulongne se leva et , apprez la messe chantee , il manda devant luy ceulx qu'il avoit commis pour garder le tournoy avecquez pluiseurs heraulx ; et ilz y vindrent ; ausquelz il enquist quelz nombrez de chevaliers et de noblez hommez devoient estre au tournoy , dont ly fu respondu que selon la vraye apparence il y avoit plus d'Alemans et d'Englois que de Franchois ne Escochois ; et ainsy fut il conclud que lez Englois et lez Alemans seroient ensamble contre lez Franchois et Escochois et fu ainsy segnefié a chascune dez partiez ; et , sur ce , chevaliers et escuiers , tant d'un costé comme d'aultre , se misrent en armez ; et qui volt boire ou mengier , il le fist .
Damez et damoisellez se misrent dehors ; coursiers , hagueneez et charioz furent apprestez ; chascun monta ainsy a l'avantage comme mieulx le pooit faire ; et sy est a croire que moult joieulx furent ceulx qui eurent derriere eulx belle dame ou damoiselle ; et en cest estat furent lez damez convoyez jusquez ez eschaffaulx qui pour ellez tenir et umbroyer fu apointié .
Sy ne tarda gairez que toute la champaigne fu couverte de gens a cheval , lesquelx se misrent en arroy l'une partye devant l'autre et , quant tous furent rengiez , trompettez furent sonnez , heraulx firent cris et signez , chascun commencha a fremir et desrengier de celle heure , que depuis n'y eult resne tenue ; et la eussiez vous veu lancez voler contremont , chevaliers desseeller , chevaulx cheoir et courre par la praierye et ferir dez espeez sy dru et menu qu'il n'y avoit celluy quy ne fust assez empeschié de soy meismez ; et poëz croire que tost furent merlez lez ungz parmy lez aultrez ; et commencha l'abateis sy grant que bien vous eult samblé que sans dommage et grant perte d'ommez mors ne se fust la journee passee , car chascun metoit paine de rebouter sa partie adverse .
Ceulx qui estoient ez eschaffaulx veirent incontinent que lez Franchois et Escochois ne porroient contre lez Englois et Alemans longuement durer , pour ce qu'ilz perdoient par trop grant place et reculloient par vive force par la puissance dez Englois et Allemans , lesquelz veritablement estoient trop plus grant nombre que ceulx de France ; sy leur fust le champ demouré , sauf toutte la deffence dez Franchois , quant devers la forest de Boulongne se monstra ung chevalier sur ung grant destrier , armé d'unez armez vermeillez , la lance sur la cuisse .
Et qui demanderoit qui estoit cestuy chevalier , l'acteur diroit que c'estoit le conte d'Artois , lequel s'arresta environ ung demy trait d'arcq de l'assamblee et , quant il perchut que lez Anglois et Allemans en avoient de tous poins l'avantage et lez Franchois le pire , il s'affiche et estent sur sez estriers et picque de l'esperon le bon cheval qui se prist a courir de tel radeur que ce sembloit tempeste et se vint planter en la merlee , la ou il voit la plus grant presse d'Allemans et d'Englois qui avoient desja mis en fuitte une flotte de Franchois ; il s'adresse et se fiert ou milieu d'eulx , et le premier qu'il encontra , il porta a terre , luy et son cheval , voire sy durement c'onquez depuis il n'en releva et de ce poindre meismez en abbaty quatre aultrez anchois que sa lance brisast ; et alors qu'il ot son espee tiree , il commencha a ferir et deppartir lez copz sy pesans qu'il n'encontroit chevalier ne escuier qui demorast en selle devant luy ; il fendoit escus et healmez ; il desmontoit sez adversairez et remontoit ceulx de sa bende ; et tant fist que ceulx qui fuyoient devant sa venue reprindrent courage a l'exemple de sez beaux fais , et , au contraire , lez Englois et Allemans qui naguerrez chassoient se prindrent a reculler et a perdre place .
Que vous diroit on de luy plus ? Son bien faire changa lez coragez de chascune partye ; si crioient heraulx : « Tout vaint le chevalier aux armez vermeillez .
» Et tant fist le noble conte que sur son corpz seul s'arresta la chace et par luy et sa grant vaillance prindrent corage lez Franchois et Escochois et crioient comme en eulx esjoïssant : « Or avant , biaux seigneurs , courons en l'aide du chevalier aux armez vermeillez ! C'est celluy qui nous a secouru a nostre grant besoing et nostre honneur relevé .
» A cez parollez se resvertuerent de telle fachon que tout trambloit devant eulx ; mais ce n'estoit riens vers lez haultez proëcez et vaillancez du conte d'Artois dont on ne congnoissoit le nom .
Toutesvoyez en parloient lez uns et lez aultrez qui estoient ez eschaffaulx et disoient que de son pareil ne sçaroit on finer en nulle terre ; et meismement lez damez et damoisellez tenoient leur chappitre du chevalier aux vermeillez armez , disans que bien estoit tel champion digne de belle dame avoir ; assez fut prisié et loé et , a peu que je ne dy , desiré pour sa proësse ; la fille du conte de Boulongne , qui ung droit millier de telz pourpoz oioit , n'en pensa mie moins , combien que samblant n'en feist ; anchois pour son honneur garder se taisoit et escoutoit , regardant ententivement lez fais d'armez du chevalier incongnu qui moult luy plaisoient et embellissoient .
Quant lez chiefz des Allemans et Englois virent leurs gens ressortir , tout par la chevalerie d'un seul homme , il n'ot en eulx que courouchier .
Au fort , chascun se prist a rassembler lez sien et escrier son non et son cry ; par quoy il prindrent nouveau courage et revindrent sur lez Franchois et Escochois , lesquelz estoient legiers a conquester , se n'eust esté la force du preu dez preux qui adont volt sa puissance desployer et , a vous dire , il ne sembloit paz adont hors d'alaine , laz ne traveillié , mais plus frez , fort et nouveau qu'il n'avoit esté , car il recouvra une lance et remist son espee dedens son foeure pour ce qu'il vit que deux dez chiefz alemans et anglois entretenoient tout le fait de leur partye par leur vaillance et bonne conduitte ; lors brocha cheval dez esperons , coucha la lance , et vint ferir l'un d'iceulx qui autant luy en gardoit , car il l'avoit de bonne heure choisy , qu'il demandoit la jouste ; sy luy en eult envis fait le refus et l'assena premier ung cop moult bien assis , mais aultre rien ne luy meffist ; sy ne fist ainsy le conte d'Artois qui fort estoit a merveillez , ains l'empaindy sy rudement que maistre et destrier reversa en ung mont sy acertez que sez gens le cuiderent mort pourtant qu'il ne mouvoit piez ne mains et , comme tristez et annuyez , l'emporterent hors de la presse .
Ce fait , le noble conte s'en passa oultre et pour ce que sa lance estoit encore entiere , il fist tant qu'il trouva l'autre chief qui tres aspre chevalier estoit et bien esprouvé , et desiroit assez de trouver le conte , disant en son cuer que s'il le pooit abattre par quelque fortune , que plus en seroit son non eslevé que de cent aultrez lez mieulx pris de la place ; au fort , ilz se rencontrerent comme leurs cuers le desiroient , mais cestui chief fu frauldé par son cuidier , car il en eult pour autel marchié qu'a son compaignon fu vendu ; c'est a dire qu'il fu esterny enmy le champ , non obstant son haultain voloir et grande puissance ; alors tira le conte son espee , et commencha a crier : « Or y parra , seigneurs ! Or y parra qui l'onneur de sa contree gardera .
Aujourd'uy , verra on qui vouldra faire parler de luy .
» Ad ce cry se fery en l'estour le noble conte et faisoit tout fremir devant luy , Anglois le fuioient , et Allemans ne l'osoient attendre , car il esrachoit escus et fendoit healmez et se maintenoit sy desmesureement que ce seroit chose a pou increable ; et finablement fist tant par sa vaillance que la place luy fu habandonnee dez Allemans et Englois quy furent chassiez jusques a leurs pavillons .
Comment le conte d'Arthois eult le pris du tournoy qui luy fu presenté de par la fille du conte de Boulongne , dont il fu amoureux , et comment il la fiancha .
Quant ceulx qui avoient la charge du tournoy virent que lez Allemans et Anglois ne monstrerent plus nulle deffence et que lez Franchois et ceulx d'Escoce estoient victorieulx par l'aide du vaillant chevalier aux vermeillez armez , il firent sonner la retraite pour faire cesser toutez poursieutez , adfin que nullez inimitiez ou haynez ne sourdissent entre nullez dez partiez .
Sy veult dire l'istoire que le conte d'Artois , veullant obeÿr a toutte raison , se retray et party secretement , chevauchant le chemin qu'il estoit venu droit vers sa tente ; mais le conte de Boulongne , qui avoit veu tous sez fais , monta sur ung cheval qui estoit tout prest et le sievy sy diligamment qu'il l'aconsievy anchois qu'il arrivast a sa tente ; et pour la chaleur qu'il avoit eu la journee en cestuy tournoy , il avoit son healme osté , par quoy celluy de Boulongne le recongnut tantost ; sy fu plus joieulx que piech'a ne fust de chose qui luy advenist et luy dist : « Certez , monseigneur le conte , vostre celer ne vous y vault .
» Et en ce disant descendy et le vint acoler et conjoÿr , non obstant que le conte d'Artois se fust moult volentiers celé ; au fort , ilz se prindrent par lez braz et apprez ce que le conte d'Artois fu desarmé et raffreschy tout a loisir et remis en sez biaulx habis , le conte de Boulongne l'amena en son hostel ou Dieu scet la haute chiere que luy firent damez et damoisellez , chevaliers et escuiers .
Sy n'eubrent illecq gairez esté que le soupper fust prest , tablez misez , ordonnancez et assietez faittez ; chascun servy de ce qu'a son estat apartenoit , sy bien que tous en furent contempz .
Apprez le soupper , se trouverent toutez manierez de gens aux dansez , lez aulcuns pour danser et lez aultres pour regarder lez mieulx faisans ; mais a tout dire le conte d'Artois et la fille de celuy de Boulongne en emporterent le bruit et la loënge ; et tandis que lez dansez se faisoient , furent heraulx et noblez gens commis pour enquerir partout lequel devoit avoir le pris du tournoy .
La chose fu legiere a jugier car de tous communement fu la voix donnee au chevalier aux armez vermeillez ; adont le conte de Boulongne envoya querir ung riche coler d'or a madame de Boulongne et par son ordonnance fu presenté au conte d'Artois par sa fille , laquelle luy mist au col en disant : « Monseigneur , comme au mieulx faisant de toutte la journee , lez damez vous font present de ce chapeau en vous priant que le veulliez prendre en gré .
» Le conte , qui tout plain estoit de sens , humilité et courtoisie , respondy doulcement que ja soit ce qu'il ne l'ait paz bien deservy , sy vouloit il estre celuy qui a tous leurs commandemens et bons plaisirs vouldroit obeïr ; et lez remerchioit toutez ensamble de cest honneur sy humblement que grant beaulté estoit du regarder ; et , en ce disant , baisa la belle fille du conte de Boulongne .
Adont se prindrent a crier heraulx : « A ! Artois ! Artois ! » sy haultement que tout le palaix en retentissoit ; sy n'y perdirent riens , anchois eurent de richez dons du noble conte qui ne emfraindy oncquez lez termez de largesse a toutez genz qui le valoient .
Comme vous avez oÿ , se passa la nuit en toute joie dedens le chastel de Boulongne tant que heure fu du repoz prendre ; et adont s'en ala chascun a son logis jusquez a l'endemain que tous estrangiers prindrent congié ; et s'en rala chascun en son lieu sauf le conte d'Artois qui demora illecq trois jours , se donnant du bon tempz autant c'oncquez mais .
Cependant il se trouva en langaige avecquez le conte de Boulongne et luy dist en chief de pluiseurs parolez que son plus grant desir seroit , se c'estoit son plaisir de luy faire cest honneur , que de luy ottroyer par mariage sa fille ; et , en ce faisant , il se reputeroit son tenu a tousjours .
Le conte de Boulongne , tout esjoÿ de ceste demande , le remercya humblement , disant qu'il en parlera volentiers et que brief luy en doura responce dont par raison il se devra tenir contempt .
Sy ne dormy oncquez sur cestuy pourpoz , ains le declaira a part a la contesse et a sa fille qui en furent d'acord , disans que du fait le chargoient et s'en attendoient a sa bonne discretion .
Que vous diroit on plus ? La belle fu acordee au noble conte qui tant en fu parassouvy de leesse que nul ne sçavroit dire le disme de la joye qu'il fist ; et se luy et la belle damoiselle en estoient joieulx , vous devez croire que sy furent tous ceulx qui cez nouvellez savoient pour le grant aliance qui y seroit .
Fin de compte , lez fianchaillez furent prestement faittez ou chastel de Boulongne et jour pris pour faire lez noepcez ung mois apprez en la ville d'Arras .
Et , tout ce fait , deux jours apprez , le conte d'Artois s'en retourna en sa conté ou il charga faire sez habillemens et provisionz pour rechepvoir sa fiancee ainsy que il appertenoit .
Au fort , par bonne diligence , tout fu prest et de bonne heure .
Le jour dez noepcez approchant , le conte de Boulongne , sa femme et sa fille en noble estat se partirent et firent tant qu'ilz vindrent auprez d'Arraz ; et bien sceult leur venue le conte d'Artois qui leur ala audevant , acompaignié de noblez hommez tant bien en point que c'estoit toute ricesse et beaulté de lez veoir ; sy ne faillirent de riens a faire lez salutacions et bienviengnanz ungz aux aultrez ; anchois lez firent sy notablement que mieulx on ne porroit penser ; et , apprez pluiseurs conjoÿssemens , le conte d'Artois lez amena en sa ville d'Arras ou clochez se faisoient bien oÿr ; et le clergié a belle procession avecquez plenté bourgois et commun peuple alerent a l'encontre d'eulx ; sy furent sy haultement recheus qu'il vous eult samblé que Dieu en fourme humaine y fust descendu .
Cy devise comment le conte d'Artois espousa la fille du conte de Boulongne en sa ville d'Arraz .
Ainsy que je vous devise , furent lez contez de Boulongne , celuy d'Artois avecquez le train de charioz et chevaulx , aconduis jusquez en la court le conte dez habitans de la ville d'Arras qui en firent bien et haultement leur devoir ainsy que subgez doivent faire honneur a leur seigneur naturel ; et illecquez descendirent lez deux contez ; damez et damoisellez allerent ez chambrez pour eulx preparer ; et tandis que l'eure du soupper vint , qui fu tant plentureux et richement appointtié que merveille , menestrez sonnerent assiete ; sy vindrent a table lé deux noblez contez , damez et damoisellez et chascun selon son degré se sey et la furent servy comme a souhait .
De leurs mez , ne entremez ne joyeusez dansez ne quiert l'istorien ja faire declaracion pour ce que ce luy seroit chose impossible , trop longue et penible .
Sy s'en passe atant et dist que , le soupper finé , lez menestrez cornerent , dansez commencherent et en continuant icellez se passa une partye de la nuit .
Sy fu ordonné du conte d'Artois que l'en crieroit unez joustez que ung chevalier seul , portant ung seul escu d'azur , en tel harnois se trouvoit en la guerre et pareillez sellez se trouveroit l'endemain sur lez rens qui pour ce estoient fais sur le marchié d'Arraz pour attendre tous ceulx qui vouldroient venir en coursez contre luy ; ce dont pluiseurs furent moult joieulx et avoient grant volenté de leurs corpz esprouver contre cestuy chevalier que mie ne congnoissoient ; et adont cessa la danse ; vin et espicez furent donneez et se retrairent chevaliers , damez et damoisellez pour aler reposer jusquez a l'endemain matin , que le jour apparut bel , neth et joieulx ; alors se leva chascun et qui avoit riens de beau , riche ou jolyement fait , il ne le tint paz enfremé ; anchois s'en para et vesty pour plus embellir la feste et estre aux esponsaillez qui se firent en l'eglise de Saint Vaast , car la fu menee la belle pucelle tant mignotement atournee que il n'y avoit que redire ; sy fu adestree et advironnee de tant noblez hommez , damez et gentez damoisellez que toutte en fu la place jonchiee ; et , apprez l'office de sainte eglise parachevee , la noble compaignie retourna a l'ostel du conte d'Artois , ou le disner fu prest , tablez misez et l'eauve cornee ; la fu assise la plus belle dez aultrez et chascun apprez selon son lieu ; sy servy chascun de ce dont il avoit charge tant a point qu'il sembloit que par fin souhait on eust failly a mieulx estre ; la furent tous instrumens acordez par musicque , melodieux sons rendans et oÿs de tous ceulx quy se plongoient en joye par la plaisance qu'ilz y prendoient ; et ainsy en tout deduit , en honneur et amour se passa le disner ou chascun pouoit avoir eu tous lez biens delicieux mengiers dont on puet refectioner corps d'omme .
Apprez disner que toutte la court estoit plaine de la jouste quy se devoit faire par le chevalier incongnu et que lez pluiseurs avoient desja fait leurz aprestez pour leurs corpz essayer pour y acquerre honneur , se party le noble conte d'Artois de la sale tout secretement et se mist en armez comme il avoit fait publier , monta a cheval et chevaucha au lieu assigné et par luy meismez determiné ; et il estoit heure pour ce que chevaliers , escuiers , damez , damoisellez et de fait l'espousee en ung riche chariot venoit celle part pour lez fais dez vaillans regarder , acompaignié noblement et , ce fait , ceulx qui devoient jouster se misrent en ordonnance , puis vindrent contre le conte qui bien lez recheut et au cours dez lancez lez fist tomber en ung mont , car a vous dire il n'ataindoit pou ou neant homme , quelque force ou vaillance qu'il eust en luy , que perdre ne luy feist lez archons et ne versast ou sablon .
Sy ne troeve paz l'istorien que de toutte la journee il trouvast chevalier ny escuier qui le sceuist deschevauchier ou abatre son cheval non paz son eschine ployer ; moult se merveillerent tous et toutez de sa proësse et vertu et en tenoient lez aulcuns leurs parollez , disans : « Ne veez vous cestuy chevalier a l'escu d'azur faire droitez merveillez d'armez ? Il n'en y a que pour luy .
Mais dont et qui poet il estre ? » Et lez aultres redisoient : « Par foi , c'est le conte d'Artois qui en habillement dissimulé fait ainsy fringuez ! Riens ne ly vault le celer car on ne sçaroit en nul pays trouver chevalier qui a la jouste le ressemblast et bien le puet et doit faire quant il voit celle quy le vault et qui est l'eslitte dez belles ; et de ce ne faittez nulle doubte qu'il ne soit cestuy meismez qui fist hier soir crier la jouste ; c'est son deduit , sa nourreture et son joieulx passetempz .
Or le laissons encore ung pou en ce soulacyer .
» Ainsy disoient lez regardans a qui moult plaisoit la chose ; et de plus fort en plus fort s'efforchoient chevaliers et escuiers de mettre baz le conte d'Artois qui paz ne leur failly ; ains en abaty de compte fait et deroute douze , voire maistrez et chevaulx , sans lez aultres a qui il donna de lours et pesans copz pourquoy il fut tout notoire qu'il estoit le conte d'Artois ; sy n'osa nul aller depuis a l'encontre de luy , ains demoura seulet en la place .
Apprez la jouste doncquez , s'en retourna chascun en la court ; sy devez croire que moult de parollez furent dittez devant la belle espousee du noble conte en louant sa chevalerie ; et combien que la belle n'en deist mot bien ne mal , sy ooit elle loër ce que plus amoit , desiroit et volentiers veoit .
Que vous tendroit on long compte ! Le soupper fu prest et l'assiette cornee ; la servirent qui servir devoit et menga qui le volu faire ; et croy que cuer d'omme ne fu oncquez tant merancolieux ne tourblé qui alors n'eust fait chiere joieuse tant y estoit plaisance ouverte et habandonnee .
Et qui de tout se voldroit entremettre de raconter ce c'on y fist , dist , monstra par signez amoureulx , il y fauldroit trop longuez escripturez et poroit ennuyer ; sy passeray en brief cestuy soupper car a bons entendeurs pou de langage souffist .
Au fort , quant lez tablez furent osteez , lez dansez se recommencherent de plus bellez et adont le conte d'Artois fist presenter de par lez damez a ung chevalier de Boulegnois ung riche dyamant comme a celuy qui luy avoit donné le plus dur cop et mieulx assis de la journee ; celuy , quy ne fu rude ne ingrat , remercya lez damez tres humblement ; et ainsy se passa le tempz en touttez joieusetez dont corpz humain peut estre esjoÿ .
Sy dist on communement que sy belle compaignie n'est qu'il ne couviengne deppartir ne chose quy ne prengne fin ; et ce dis je a pourpoz pour ce qu'il fu tempz de prendre le gracieux adieu et soy retraire chascun en son logis pour laissier couchier l'espouzee et que l'en fist apprez vin et espicez presenteez ; et celuy , qui n'atendoit que l'eure , se coucha avecq s'amye ou il eult son desirier et a meismez du bien que lez amoureux souhaident ; et s'il estoit bien de son costé , la belle plus ne demandoit et ainsy furent il tous deux en plaisance comme ceulx qui s'entr'amoient de bonne et leale amour ; sy estoit l'assemblee bien faitte et plaisante a veoir et se la nuit se commencha en joye , l'istorien s'attend qu'ilz l'acheverent de leur part a double plaisance ; et quant le jour fu sy grant qu'il failly ungz et aultrez lever , je puis bien dire que ce ne fu mie synon pour recommenchier la feste ; et , a la verité , tousjours se faisoient nouveaulx esbatemens et sembloit qu'il y courussent pour esjoÿr la compaignie et durerent .XV. jours tous acomplis ; et comme il soit vray que chascun regrette son lieu par droitte nature , le conte et la contesse de Boulongne prindrent congié a leur fille et apprez tous pleurs et soupirs , comme il est de coustume en tel cas , se partirent d'illecq et furent longuement convoyé du conte d'Artois , lequel , apprez pluiseurs adieux et doulx baisiers , retourna en sa ville d'Arraz ou il trouva sa bonne et belle femme avecq laquelle il fu joieusement par l'espace de deux a trois ans sans ce qu'il en eust nul enfant , dont il en vivoit en plus grant anoy et desplaisance .
Toutesvoyez le visitoit souvent son beau pere , le conte de Boulongne , et luy semblablement ; mais combien que ceste amour luy feist partie de son deul entrelaissier , sy ne se pooit son cuer nullement oster de merancolie , pensant a quoy il tenoit que nulz enffans ne pooit avoir de sa femme ; et tant y musa et pensa que tout en devint changié , pale et tout descoulouré .
Comment le conte d'Artois fu desplaisant qu'il ne pooit avoir generacion de sa char , se party de son pais disant comme par veu que jamais n'y retourneroit d'icy que trois chosez cy apprez declaireez seroient acompliez ; et comment il ala a Parpingnan et de sez vaillancez .
Ung jour , estoit le noble conte d'Artois apuyé a une fenestre qui respondoit sur la court de son hostel , en pensant en luy meismez pour quelle infortune ce luy estoit advenu qu'il ne pooit avoir generacion ; et tant y traveilla son entendement que bien s'en donna garde la contesse sa femme , laquelle assez en telz manieres de pensers l'avoit veu songier et ymaginer ; et de fait le veoit alors plus fort que oncquez mais , sy ne se peust tenir de parler et dire ainsy : « Monseigneur et chier amy , trop ne me puis esmerveillier de ce que je vous voy ainsy pensif , sy vous supply tres humblement que me dittez la cause de vostre ymaginative chiere car , se Dieu plaist et il m'est chose possible , je mettray toutte diligence a vous en mettre hors .
» Lors respondy le conte assez froidement : « Le sçavoir ne vous puet proffiter , dame , » fait il , « ne nul remede n'y sçaveriez trouver ne moy meismez , sy me laissiez atant penser a mez besongnez et faittez bonne chiere sans vous soussier de moy , car ja devez savoir que lez espris de l'omme ne sont que peu ou neant a repos .
» Et ainsy cuida le conte apaisier sa femme par bellez et faintez parollez ; ce que non car celle , qui avoit l'engin subtil et langage attractif , beau et bien a main , l'araisonna tant et prescha que plus ne se peust ou volu celer ; anchois luy qui bien veoit la beaulté , la leaulté et bonne volenté de la contesse sa femme qui luy enqueroit par bonne intencion et pour appaisier son courage , luy respondy : « Par Dieu , ma dame , quant vous m'enforchiez de dire la cause de mon penser et que vostre plaisir est de le savoir , je vous en diray toute la verité : vray est que je pensoye a une chose laquelle je feray et deusse morir en la paine ; sy ne m'en cesseray pour nul du monde qui m'en veulle prier ou desconseillier ; sy est telle que je me partiray de cestuy pays et n'y retourneray ne avecquez vous ne seray jusquez ad ce que trois chosez qui sont comme impossiblez soient advenuez : la premiere est telle que vous soyez grosse d'enfant de moy et sy n'en sache rien ; la seconde , que je vous aye donné mon coursier , et sy n'en sache rien , que moult ayme ; le tiers et darrenier , que je vous aye donné mon dyamant aussi et que je n'en sache rien .
» Quant la contesse entendy ce dur et divers langage , Dieu scet qu'elle fu angoisseusement navree de doleur et a grant paine se tint sur sez piez et qu'elle ne cheÿ pasmee ; neantmains elle perdy tout escient et ne pooit parler mot tant avoit le cuer serré de destresse ; et quant elle revint a sa parolle , en piteux termez se prist a dire : « Hellaz ! Monseigneur qui sur toutez chosez j'ay amé et mis paine de complaire et obeïr , qui vous moet et dont vous vient cestuy estrange conseil ne volenté de moy laissier et habandonner , la plus desolee femme que oncquez fust ne jamais porroit estre ? Hellaz ! Quel chose vous puis ge avoir meffait ne desobeÿ par quoy vous me veulliez ainsy ma fin querir ? Car de vous eslongier en ceste fachon sans jamais avoir espoir de vous voir m'est chose trop dure et sembleroit par ce que ma mort volsissiez avanchier ou que ce feust ma coulpe .
Sy vous prie , en l'onneur de celuy Dieu qui sans pechié nasqui et sur toute l'amour que vous avez eue a moy vostre espousee et par lez courtoisez compaigniez que nous avons ensamble sy doulcement nourriez , que vous ostez de vostre cuer ceste desraisonnable departie car jamais plus estrange ne fu veue ne oÿe .
» Le conte qui avoit par arrest fermé son propoz , non obstant que grant pitié luy faisoient a oÿr lez moz de sa femme , respondy comme tout plain de grant corage et homme constant qu'il estoit : « Soiez contempte , ma belle amye , » dist il , « ce qui ne se puet changier ne muer ; mais tant vous dy je que je ne le fais pour mal ne desobeïssance que je sache en vostre personne , ains seray en ceste volenté comme cy dessus le vous ay declairié et ne pensez que ja m'en desdie car mieulx ameroye morir que le faire aultrement .
» Sy devez croire que la bonne contesse fu plus triste et desolee c'oncquez mais , ne il ne fu jamais cuer sy dur , mal , piteux ne cruel qui ne s'amoliast a veoir sa fache esplouree et son maintieng habandonné a tout deul faire ; et sez regrez estoient tant piteux que chascun plouroit en complaingnant sa dure et griefve maladie ; et devez croire se couroux et deul feussent mort et la belle et bonne fut cent fois deviee et experiee de ce monde ; mais oncquez pour toutez sez complaintez et lamentacions ne s'en desmeu le voloir du conte , ainchois demora en son pourpoz et determina en soy le jour de son partement ; sy le dit a sez hommez et d'iceulx prist autant que bon luy sembla , voire dez mieulx choisis de tout son pays ; sy n'oublia paz son harnoys ne tous habillemens neccessairez a mener gens de guerre et , pour la matere abregier , prist le dur congié de sa bonne et belle femme a sy grans pleurs et parfons gemissemenz qu'elle demoura toute pasmee et cuida l'en longuement que son corpz fust sans vie .
Ainsy se party le noble conte d'Artois au grant desplaisir de son peuple et tira avant a chemin le plus legierement qu'il peult jusquez a Paris ou il trouva le roy qui luy fist grant chiere ; et aussy firent tous lez princhez , seigneurs et chevaliers de la court pour le beau renom qu'il avoit ; sy luy fu forche amoureuse de soy arrester illecq pour ce que pluiseurs , desirans l'excercité dez armez et faire parler d'eulx , firent crier joustez et tournois pour sa venue et le requirent de soy y monstrer en sez armez comme patron de chevaliers , ce que le noble conte liberalment y accorda et par l'espasse d'un mois qu'il sejourna en la cité ne fut a repoz que tout peu , car tous lez jours estoit sur lez rens ou il fist lez plus noblez fais d'armez dont on puist en histoire faire mencion ; et , brief , par dessus tous il emporta le pris et l'onneur et avecq ce savoit son estre entre toutez gens sy que chascun le tenoit en grace ; son parler fu affaittié et tant bien assis c'onquez retoricien mieulx ne parla .
Il avoit manierez tant modereez que ce qu'il faisoit plaisoit a Dieu et au monde ; sy ne fu paz merveille se il estoit renommé en tous roialmez prez et loingz .
Le roy de France l'eust volentiers retenu auprez de luy , mais il s'en excusa tant que le congié luy fu donné a grant regret de toute la court et par especial lez damez et damoisellez , lesquellez l'eussent envis conseillié le voiagier tant doubtoient lez perilz de perdre ung tel champion qu'il estoit ; toutesvoiez il se party et mist a chemin vers Melun et tira en Berry et en Anvergne , traversant le roialme , et chevaucha tant par sez journeez , sans trouver chose qui fache a ramentevoir , qu'il vint a Nerbonne qui est la derraine ville du roialme ; illecq se volu ung pou le conte reposer pour rafreschir sez hommez et chevaulx ; et , tandis , il sceult par commune voix qui couroit que le prinche de Castelongne faisoit forte guerre au conte d'Urgel et de Rousillon , seigneur de Parpingnan , lequel estoit estroitement assegié et en grant dangier de cheoir ez mains de son ennemy le prince de Castelongne ; le conte d'Artois , oyant ceste nouvelle , conclud de servir et aidier celuy a qui le droit seroit ; et adont party de Nerbonne et entra en pays , enquist le motif de la guerre et assez luy en fu dit car la chose estoit toute commune que le prinche de Castelongne traveilloit a tort le pays du conte d'Urgel et le voloit de tous poins desheriter , sauf tout droit ce qu'il eust fait en brief tempz quant le conte d'Artois y remedia par son sens et haulte proësse .
Que vous tendroit on plus ? Le noble conte se remist plus avant au chemin et ne cessa de chevaucier tant qu'il vint auprez de Parpingnan , ou il entra sans empeschement par sa suptilité et se loga chiez ung bourgois , homme de grant fachon et bien renommé en son estat , lequel fist sçavoir ceste chose a son seigneur le conte d'Urgel , qui incontinent vint a grant compaignie de chevaliers et escuiers festoyer et bienvengnier honnourablement le conte d'Artois , qui sceult bien faire lez honneurs comme a tel seigneur appartenoit ; et a chief de toutez reverencez , lez deux contez se prindrent par lez braz et allerent a une fenestre pour deviser plus priveement ; et , ce fait , le conte d'Urgel entama le procez de la guerre que le seigneur de Castellongne luy faisoit a tort et mauvaise querelle , affermans sur haulx et grans sermens qu'il ne fut ne jamais n'avoit esté mencion a sez predecesseurs de prendre ne demander quelque tribu ou hommage sur luy et lez siens , soi complaingnant a Dieu et au noble conte d'Artois de ce qu'a force et haulteur il luy destruisoit par feu et espee son pays , luy demandant secours et conseil ou non de chevalerie ; en conclusion , que se brief n'y estoit pourveu de remede , il seroit deffait de son bien et honneur .
Cy parle de la complainte que fist le conte d'Urgel au conte d'Artois , du grant tort que ly faisoit le conte de Cratelongne .
Le noble conte d'Artois , qui tout fu sage et adverty de piech'a de la besongne et qui l'escouta reciter de rechief que par la maniere que premierement il avoit oÿ , respondy tres debonnairement : « Or ne vous soussiez que tout a point , monseigneur , » fait il , « car Dieux vous aidera de sa grace selon vostre bon droit et moy avecques lez miens vous aiderons a le deffendre jusquez au morir en faveur de noblesse et chevalerie .
» Longuement se deviserent lez deux noblez barons ; sy ne vous feray plus long compte de leurs devisez , car l'istoire s'en passe en brief et dit que , apprez toutez acointancez , le conte d'Urgel prist congié , mais ce ne fu mie sans avoir prié de soupper avecquez luy celuy en qui l'onneur flourissoit , lequel s'en excusa pour ce qu'a ceste heure il fu laz et traveillié de chevauchier ; sy demoura en son logis et le conte d'Urgel s'en alla tant joieulx que plus ne pooit estre , disant en audience que mais ne doubtoit se peu non son adversaire , tant fust il riche et bien alyé , puis qu'en son aide avoit le tres vaillant conte d'Artois dont la renommee voloit par toutez regions ; tantost fu ceste chose sceue et volee et semee par toute la ville de Parpingnan dont moult s'en esjoÿrent grans et petis , damez et damoisellez qui assez avoient oÿ parler dez noblez fais d'armez que le conte d'Artois avoit mené a fin ; la contesse et sa fille , qui belle et gente fu , en firent loëngez a Dieu et certez bien faire le devoient .
Ainsy se passa la nuit et vint l'endemain que le conte d'Artois fu en bonne disposicion de santé et estoit legier et raffreschy .
Il ala oÿr la messe comme devot crestien qu'il estoit et , apprez toutez sez devocions et oroisons faittez a Dieu , il se party de l'eglise et en bel estat ala veoir la court du conte qui tost sceult sa venue ; sy luy vindrent audevant luy la contesse sa femme , sa fille et sa chevalerie ; et Dieux scet comment ilz le recheurent et festierent de bon cuer et l'enmenerent en la sale ou le disner fu prest et fu achevé honnestement selon ce qu'on pooit pour argent finer ou recouvrer de bon en la cité ; le disner passé , doncquez lez deux contez se tirerent a conseil , ouquel finablement il fu conclud par l'oppinion du conte d'Artois qu'ilz sauldroient sur leurs anemis qui lez tenoient encloz atout .V. cens hommez d'eslitte , voire l'endemain au plus matin , et esprouveroient en quel fachon ilz lez porroient mieulx grever , ce que lez ungz louoient et lez aultrez non , disans que le prince de Castellongne estoit trop puissans et que tel entreprise ne se devoit faire sur sy grant ost , comme la avoit amené de cincq cens combatans , et qu'il ne suffiroient mie seulement pour le desjuner dez pagez ; et , a vous dire , le prince avoit en son siege de bonnez gens et duis de guerre bien douze mille , qui estoit grosse chose contre ceulx de Parpingnan .
Au fort , il fu dit de main en main a ceulx qui a ceste premiere escarmuce devoient aler et ordonnerent la nuit de leurs affairez le mieulx et plus secretement qu'ilz peurent pour toutez adventurez ; et sy tost comme le jour se prist a poindre , ilz yssirent en belle ordonnance de la cité sans faire noise ne bruit ; et adont le noble conte d'Artois , qui en estoit conduiteur et meneur , lez pria de bien faire leur devoir et deffendre leur pays et libertez et , ce dit , apprez pluiseurs bellez remonstrancez qu'il leur fist , ilz chevaucherent radement vers lez tentez et logis dez Castelains qui eussent esté en grant dangier ne fust le guet de la nuit qui bien oÿ la friente dez chevaulx venir sur eulx , sy crierent alarme haultement et estourmirent l'ost de toutez pars et bon besoing leur en fu car lez citoiens de la cité de Parpingnan , encouragiez pour destuire leurs adversairez , se vindrent ferir tout a ung fez dedens l'ost en abatant trefz et tentez , occiant et decoppant braz , testez et jambez sans nombre ; mais ce gairez ne dura car le prince de Castellongne , qui bien avoit oÿ crier alarme , se mist en armez , monta a cheval et assambla sez hommez aux champz et vint celle part ou le huy se faisoit plus grant , cuidant prendre en desarroy sez anemis ; mais le conte d'Artois , qui autant estoit subtil et duit de la guerre que chevalier du monde , se retraÿ de bonne heure et mist sez hommez en bataille au dehors dez tentez et serreement lez fist entretenir en eulx admonnestant de vengier leur dommage sur ceulx qui lez vouloient mettre a destruction ; ce dit , il embracha l'escu , apointa sa lance pour jouster , brocha le destrier aigrement en recommandant son corpz en la garde de Dieu , se fery entre lez Castelains de tel radeur que ce sembloit fouldre et en abaty a la jouste telz quatre dont ly plus eureux n'en releva oncquez depuis ; et quant il tira l'espee , Dieu scet comment il s'y maintenoit fierement ! Sez hommez qui le sievoient , veans lez haultez proëcez de son corpz , ne furent paz attains de couardie , anchois , plus fiers que lyons affamez , se habandonnoient en la plus forte presse a sievyr celuy quy estoit leur estandart et seure raliance car a tous tours et besoingz ilz le trouvoient prest ; par luy estoient relevez lez abatus ; sy n'est paz de merveille se lez Castellains furent esbahis de veoir celuy qui leur orgueil abatoit et confondoit .
Moult fu la bataille felonne et perilleuse devant Parpingnan ; bien y fu la vaillance du conte d'Artois esprouvee , redoubtee et loee ; et certez il en fist tant a celuy jour que nul ne le sçaroit dire ; bien fu regardé dez murs de la cité de uns et d'aultrez qui n'en sçavoient assez haultement parler ; et meismement le conte d'Urgel fist sonner la cloche de crier alarme pour aler au secours du noble conte , son bon amy et vray deffenseur , duquel il faisoit grant doubte , pour ce que a sy forte partie avoit a besongnier ; sy poez croire que trop eust esté le jeu mal party pour lez siens , non obstant leurs deffence et aide du conte d'Artois , se ceulx de l'ost eussent esté garnys de leurs armeurez ; mais enfin le furent ; et par ce recommencha l'estour plus chault et aspre que devant ; la fist sez merveillez d'armez le noble conte d'Artois , de reverser hommez et chevaulx en ung mont , de copper testez et jambez sans arrest ; il couroit de lieu en aultre ou plus veoit grandez assambleez ; sez ennemis le fuioient comme ung ennemy , dont le prince de Castellongne tel deul en son cuer recevoit que pou s'en failly qu'il ne foursena et vey sez gens qui ne tenoient nul conroy , pourquoy il lez fist assambler a son estandart et mettre en conroy pour cuidier decepvoir lez cytoiens de Parpingnan et lez enclore et assaillir tout a ung faix , adfin que nul n'en eschappast ; sy vey bien son affaire le conte d'Artois qui mie ne voloit la perdiction de sez hommez et que tempz estoit de laissier l'estour anchois que chose advenist ou il peuist avoir blasme ou laide reproche sans cause , ce que tost eult eu pour bien faire s'il y fussent demorez ; sy sonna haultement retraitte et mist au retour derriere sez gens le plus serreement qu'il peut , tousjours entretenant lez durs assaulz et mortellez poursieutez contre sez adversairez qui ne l'amoient que de mort ; et ainsy il rentra en Parpingnan sans perte et a grant gaing et honneur ; sy trouva le conte d'Urgel et sez hommez prest d'issir pour le secourre , se plus eust attendu a venir , dont il fu tres contempt ; et quant le commun peuple le vit ainsi retourner victorieusement , il fu joieulx plus c'onquez mais et crioient apprez luy : « Bienviengné , la fleur de chevalerie ! Bien ait qui le nous envoya et benoit soit celuy qui son corpz engenra ! » Tant de belles loëngez et prierez faisoit le peuple apprez luy que ce sembloit ung petit dieu .
Que vous vauldroit lonc compte ? Chascun ala a son logis pour soy desarmer , raffrescir et faire visiter qui en avoit mestier , mais le noble conte d'Artois fu convoyé a grant lyesse du conte d'Urgel et de la communaulté de la ville jusquez a son hostel ou il fu servy et honnouré comme a sa personne affreoit ; et devez dire que , se ceulx de Parpingnan faisoient feste joieuse pour leur bonne fortune , que au contraire ceulx du siege estoient mornez et pensifz plus que jamais ne furent ; et ce ne fu paz de merveille car ilz avoient perdu plus de deux mille hommez sans lez prisonniers et aultrez navrez et blechiez dont il y avoit grant plenté .
Et ainsy va de guerre ! Lez uns en sont povrez , lassez et traveilliez et lez aultres richez et sy duis que c'est tout leur joieulx repoz et ne demanderoient a fin souhait aultre mestier faire pour ce est ce monde que chascun a desiré a sa guise .
Cy devise comment le conte d'Artois et le conte d'Urgel saillirent sur leurs anemis et dez grans merveillez que fist le conte d'Artois .
Comme cy dessus est commenchié , le noble conte d'Artois se porta honnourablement encontre lez Castelains de prime face , sy en acquist tel bruit qu'il n'estoit parlé que de sa vaillance par la cité ; et , de fait , ceulx de l'ost le doubtoient plus que tout le demourant dez Parpingniens et en firent plus prez guettier la ville et songnier qu'il ne fussent sourpris ne jamais n'estoient asseurez et a bonne cause , car trop souvent a leur gré estoient resveilliez du conte d'Artois qui ne lez laissoit se pou non a repoz et faisoit sur eulx de grans entreprisez , conquestez et descoursez qui longuez seroient a raconter .
Sy advint ung jour que lez deux contez parloient ensemble du siege qui estoit devant eulx , tant que le conte d'Artois dist qu'il seroit bon de faire une forte saillie avantageuse sur leurs ennemis et veoir s'il leur poroient porter dommage ou faire tant qu'ilz laissassent la ville paisible par la bonne resistence qu'ilz y trouveroient .
Que vous diroit on plus ? Le conte d'Urgel fu a cest acort et fu dit qu'ilz feroient deux partiez de mille combatans dont le conte d'Artois avroit pour sa part lez .Vc. et celuy d'Urgel lez aultrez , lesquelz se rassembleroient a certain lieu et heure ; sy demourerent en ce pourpoz et disposerent de leur besongne sy bien que tous furent prestz et en point quant le jour vint ; et se mist aux champz le noble conte d'Artois avecq lez siens qu'il ordonna en grant haste , puis se joindirent a ung faix sur le siege en abatant tentez et pavillons , ochiant et detrenchant leurs ennemis qui mie ne pensoient ainsy soubdainement estre assaillis , lesquelz se mirent en armez qui en eust le loisir , car , a vous dire , il eult a ceste premiere empainte grant ochision de ceulx de Castellongne .
Au fort , ilz reprindrent vigueur et sonnerent trompettez et clairons pour resjoïr leurs hommez ; et lez aultrez faisoient cris sy horriblez et haultains que c'estoit merveillez a oÿr et tousjours tiroient vers le logis du prince de Castellongne , lequel se tira tantost aux champz pour ralier sez gens ; sy en eult autour de luy environ .VIII. mille de bonnez gens d'armez qui ne desiroient que vengance de ceulx qui ainsy lez adommagoient et tant qu'ilz se mirent en bataille ; et vint le conte d'Urgel a .Vc. hommez combatans au remfort dez siens ; lors s'escrierent tous a ung cry et coururent ferir sur la puissance du prince de Castellongne sy rudement qu'il n'y eult celuy qui n'y emploiast sa vertu en telle fachon que trop en furent effroyez leurs ennemis ; non obstant , ne resisterent contre eulx et donnerent tant a souffrir que moult eussent esté mal arrivez , quant le vaillant conte d'Artois se fery ou plus dangereux lieu ; sy fu de prime face recongnu par sa forche et vaillance , car apprez ce qu'il ot tant fait de la lance que nul chevalier n'en porroit plus faire , il tira l'espee , dont il faisoit droitte , fine merveille , et lez aultrez de sa bende , veant son chevalereux maintieng , sy esprouverent sans paour et mieulx eussent volu morir avecquez luy que vivre pour fuir honteusement ; chascun y valoit ung homme et deffendoit sa vie et sa terre jusquez a la mort .
Moult fu l'ochision chaude et terrible ez plains devant Parpingnan ; il n'est homme vivant qui vous en sceust dire la moittié ne nombrer lez copz qui y furent donnez et rendus , mais , a tout dire , se lez cytoyens de Parpingnan eussent esté aussy puissans de gens , voire a demy , comme leurs adversairez estoient , peu se fussent soussiez d'eulx ce que non , ains n'estoit le conte d'Urgel leur seigneur que a privee mesnie , pour ce que nulluy ne ly osa faire secours a l'encontre du prince de Castellongne qui trop estoit cremu , fort et bien alyé ; et ne fust la bonne aide du conte d'Artois , il fust de tous poins decheu de son honneur et son peuple mené a servitude et a totale destruction , sy le savoient bien recongnoistre au ferir de leurs espeez pour ce que tant desmesureement le faisoit chascun au ferir en droit soy que merveillez ; et devez croire que jamais n'eust duré leur puissance contre lez Castellains , tant fussent ilz courageux et hardis , se n'eust esté la proësse de celuy devant qui nul , tant fust osé , ne duroit , car alors qu'il veoit lez plus grans encaulx de sez ennemis ou que aulcuns dez siens estoient en dangier , il y couroit et offroit son corpz a tous perilz pour eulx delivrer et faire secours ; et par lez grans appertisez qu'il faisoit , ilz avoient nouveau courage et valoient mieulx pour sa presence ; finablement il rompy la presse plus grande et ala tout ochiant et craventant jusquez a ung costé ou sez gens se combatoient a puissance ; et bien leur vint a point car moult avoient a besongnier et quant ilz se trouverent secouru de celuy en qui ilz avoient toute esperance , leur force redoubla de grant joie .
Le conte d'Urgel , qui bon chevalier estoit de son eage , veant le conte d'Artois soy employer chevalereusement et faire de son corpz droite merveille , prist une lance nouvelle et ala ferir ung chevalier castelain sy durement que mort le porta devant le conte d'Artois qui assez loua celle jouste ; ilz se rassemblerent adont en criant leurs enseigniez ; et leurs cris se resvertuerent tant qu'il firent ressortir leurs adversairez qui tous esbahis et esmervelliez estoient de veoir ce que cestui conte d'Artois menoit a fin ; et , pour mieulx pourveoir a leur fait , se retrairent ung pou arriere et rassamblerent leurs hommez comme ceulx que en nouvelle ordonnance se mirent , et lieu plus avantageux , pour grever leurs ennemis et recommenchier de plus belle l'escarmuche .
Le conte d'Artois , veant la maniere du faire dez Castelains , pensant que sa partye estoit lassee et que longuement ne porroit durer contre sy grosse assemblee que leurs ennemis estoient , sachans que la chose seroit trop dangereuse pour lez siens qui assez plus y avoient conquis que desoremais ne feroient , conseilla que l'en s'en retraist , de quoy il fu creu ; sy fist retourner le conte d'Urgel et toutez sez gens , excepté cent ou .VIXX. lancez qu'il retint avecquez luy , et en cest estat s'en retournerent , sans ce que lez Castelains leur donnassent ou feissent aulcun empeschement ; et rentrerent en Parpingnan ou ilz furent recheus a grant joie ; et leurs ennemis , tant tourblez que plus ne pooient de leur honteuse perte , se retrairent en leur siege et sceurent qu'il avoient bien .III. mil hommez dont la pitié fu grande a veoir lez ungz plourer leurs amis et parens , lez aultrez maudire l'eure que la guerre avoit esté commencee ; mais le prince estoit sy obstiné en la guerre qu'il ne s'en voloit nullement deppartir , dont sez hommez estoient trez mal comptent .
Ainsy se passa ceste nuit diversement , car ceulx de dehors firent deul et ceulx de la ville firent toutez manierez de joieusetez pour la bonne fortune que Dieux leur avoit donnee ; et quant le jour esclaira , lez gens se leverent et ala chascun a son affaire .
Le conte d'Artois , ayant la messe oÿe , ne volu mie passer tempz en oiseuse , anchois vint devers le conte d'Urgel et fist assembler lez plus auctorisiez chevaliers qu'il eust en sa compaignie et parla en leur presence en telle maniere : « Messeigneurs qui amez le bien et honneur de la chose publicque de ceste cité , il est , ce m'est avis , necessité que chascun ait advis ad ce qui semblera bon de faire pour le mieulx .
Vous veez comment il vous est advenu de la guerre que le prince de Castellongne a entrepris vers vous et sy n'y reste fors de trouver fachon par subtil moyen comment on le puist tost achever a nostre prouffit et confusion de noz ennemis .
» Le conte d'Urgel , oyant cez moz , respondy tres debonnairement : « Certez , monseigneur , comme a celuy a qui nous sommez plus tenus qu'a homme vivant et en qui plus nous sçavons de sens et de vaillance , prions que nous dïez vostre volenté car riens ne volons ne devons faire que par vous et par vostre conseil qui aultreffois nous a valu et encore fera , se Dieu plaist , car telle est nostre fiance .
» « Vostre mercy , sire , » fait le conte d'Artois , « de l'onneur que cy me faittez et Dieu le me doinst desservir ; sy vous diray , soubz la correction de vous , messeigneurs , ce qui m'en gist au cuer ; ja sçavez vous que depuis que cy vindrent voz ennemis que riens ou tout peu y ont fait de leur prouffit et comme l'en dit communement quant on a le plus beau d'un jeu on ne le doit point laissier ; ce dis je pourtant que vostre victoire devez radement poursievyr pour deux causes : l'une avant que lez Castelains ayent reprins corrage et soient renforciez de gens et l'autre affin que ne perdons nostre eur , corage et bonne fortune par laschetté et couardise ; pourquoy je conclus que demain avant le jour ainsy que hier soir feismez , non paz en tel maniere mais atout la plus grant puissance , tant de pié comme de cheval , que nous porrons la ville garder ; et faisons deux partiez de noz gens dont j'en aye jusquez a mille bons combatans , lesquelz j'embuscheray sur le costé de l'ost en certain lieu secret ou leurs acoustez de pié et de cheval n'ont paz coustume d'aller et descouvrir et illecq , sans faire bruit quelconquez , nous tenrons de cy au jour et tant que je verray mon point ; et au sourplus vous , avecquez toute vostre puissance de pié et de cheval , droit au jour poindant , ysserez par la porte devers le siege et ferez deux bataillez : l'une dez gens de cheval que vous menrez courageusement estourmir voz ennemis qui , comme j'espoire , trouverez assez effraés de prime fache et quant vous avrez fait ce que vous porrez , tandis qu'ilz se mettront en armez , alors vous penserez de retraire ; et je ne fay nulle doubte qu'il ne vous chassent au plus fort ; et , assez prez de ceste ville , vous ordonnerez voz gens de pié soubz ung bon capitaine et .IIIIXX. ou cent hommez de cheval qui vous receulleront quant le besoing vous en venra ; et de mon costé feray tant adont , a l'aide de Dieu ou j'ay ma creance , que vous arez bon compte de voz ennemis et plaine victoire .
» Comment le conte d'Artois ochist le prince de Castellongne en la bataille , leva le siege de devant Parpingnan par sa haulte proësse et acquita par armez la terre au conte d'Urgel .
Moult ot grant joye de ceste parole le conte d'Urgel et tous lez barons et chevaliers qui la estoient et ne savoient assez loër la parfaitte prudence et subtillité du noble conte d'Artois ; ilz le remerchierent , comme vous devez croire , moult humblement , dirent tous d'une voix c'on ne porroit mieulx dire ; sy ordonnerent des lors leur besoingne et le firent sçavoir a ceulx a qui il appartenoit .
Et quant l'eure de partir fu venue , le noble conte d'Artois yssy aux champz sans faire bruit ne noise atout mille combatans et fist son embusche sy bien qu'il pooit veoir ceulx de l'ost et ceulx de sa bende ; et quant le point du jour fut apparant , se party le conte d'Urgel avecquez .VIc. hommez ; et dez aultres qui furent nombrez a mille testez armeez estoit meneur et conduiteur le capitaine de Parpingnan , lezquelz demorerent auprez de leur ville , comme il avoit esté devisé ; toutez cez chosez faittez , ainsy que je vous dis , le conte d'Urgel lez siens mis en bonne ordonnance , coururent de grant radeur jusquez en l'ost et sans espargnier et de prime fache se ferirent ez Castelains , desquelz ilz firent grant occision pour ce que lez pluiseurs estoient nudz , c'est a dire sans armeurez et pris en desarroy ; et ne fust le guet quy vint celle part , trop y eussent eu griefve perte ; et la commencha le cry et le huy sy hault que tout en fu le siege estourmy a l'environ ; ceste nouvelle fu ditte au prince qui n'en fu gairez joieulx , toutesvoiez ilz se fist hastivement armer en jurant Dieu qu'il se vengera de ceulx qui luy font tant de dommage ou il aime mieulx a morir ; il fist sez cors et instrumenz bondir et assambla sez gens pour courre sus au conte d'Urgel qui paz ne l'atendy pour ceste fois , ains fist retraire sez hommez de bonne heure , comme il avoit esté conclud ; quant le prince vey ceste retraitte , il commanda sez gens avanchier et courir apprez sez ennemis que il cuidoit bien avoir a son avantage et luy meismez se mist a la chasse comme lez aultrez , tant embrasé de couroux et de maltalent que plus n'eust peu estre ; et , a vous dire , le conte d'Urgel fu rembaré jusquez aux gens de pié et de cheval qui lez devoient a leur besoing receullier , sy en y eust il d'aulcuns qui paz ne se sauverent , anchois furent sievys a sy grant esploit que lez pluseurs furent portez jus dez chevaulx et en grant dangier de mort et , toutesvoiez , de tant leur fu fortune doulce et amiable que ilz trouverent sy a point le capitaine et lez cytoiens qui lez recueillirent et de tant ala la besongne dez Chastelans de leur rencontre mal pour ce qu'ilz saillirent sur eulx tant soubdainement que moult leur porterent de dommage en venue ; non obstant il se deffendirent et rassemblerent , pourquoy l'occision , la noise et le hutin renforcha tant de ung costé comme d'aultre ; la monstra le conte d'Urgel qu'il avoit encore force et puissance , car tant le fist bien a la jouste et a l'espee que sez gens en combatoient de plus grant hardement , mais tout son effort n'eust esté enfin que sa grant perdiction , car sez ennemis estoient quatre contre ung , voire fiers et desireux de luy porter dommage .
A l'eure que lez bataillez se devoient joindre , estoit le noble conte d'Artois en son embusce ou il admonnestoit doulcement sez hommez du bien faire , eulx promettant la victoire en ceste journee et que tous seroient plains de ricessez et d'onneurs , se lascheté ne lez empeschoit ce hault bien de bon courage qui lez feroit resourdre et estre renommez plains de proësse ; sy veoit bien le conte qu'il estoit tempz de besongnier et ne volu paz targier , anchois , en confortant lez siens , hurta le cheval dez esperons et sa route apprez luy et vint courre sur lez Castelans de tel radeur que avant que sa lance luy faillist , il en porta .V. par terre qui onquez puis n'en releverent par santé ; et quant il ot l'espee en main , il se prist a ferir sans songier de tous costez sy terriblement que chascun de sez copz pesoient la mort d'un homme , pourveu qu'il l'assenast a plain cop ; sez hommez , veans son beau commenchement , furent encouragiez et tous espris de volenté du bien faire et bien le monstrerent en leur venir , car rien ne dura devant eulx que porté ne fust en la plaine ; et se vindrent joindre avecquez lez gens du conte d'Urgel qui pour lors en avoient bon mestier , sy en loërent Dieu de bon cuer et prierent que le conte d'Artois , qui ce beau secours leur avoit fait , fust sievy a toute diligence , car trop doubtoient qu'il ne fust par adventure ochis en leur deffaulte ; adont firent ung cry , lequel fu oÿ de toutez pars , puis se ferirent entre leurs ennemis de tel courage que ce sambloient leupz ravissans entre brebis , dont le conte d'Artois fu esjoÿ trez adcertez et dit en son secret estomacq s'il ne fait plus fort c'onquez mais il ne se prise ung denier ; lors se resvertua et fu en son maintieng sy desmesuré que riens ne faisoit vers sa force resistence ; il abatoit hommez , chevaliers et chevaulx comme sans cesser et disoient ceulx , qui sez merveilleusez armez regardoient , qu'il estoit faez et donnerent le nom du nonper de tous lez chevaliers du monde ; s'il estoit ore en ung lieu , incontinent couroit en ung aultre , puis amont , puis aval ; chascun de sez ennemis le craingnoit tant qu'il leur sembloit que tousjours au doz lez sievist et , a vous dire , il n'avoit point d'arrest ; son principal desir estoit de trouver le prinche , lequel il trouva a chief de longue queste ou milieu de sez hommez ; illecq se prist a ferir et fendre lez rens jusquez a luy et tost le congnut aux armez et blason qu'il portoit , sy luy vint donner de l'espee ung cop si bien assis que tout esterny le reversa par terre desoubz son cheval ; adont passa oultre en continuant l'abbateis d'aussy grant force comme il avoit oncquez fait de tout le jour ; sa volenté et son alaine estoient en son corpz a telle habondance que lassez ne se fust pour ung jour combatre ; il avoit cheval a souhait qui le porta legierement , le sauva de moult de perilz et dangereusez escarmucez .
Sainte Marie ! Que le prince de Castelongne ot le cuer navré de deul pour ce que sy honteusement se vit a terre , flastry par le cop d'un chevalier ; il trouva lors ce que jamais n'eust pensé , toutesvoiez il fu relevé et remonté comme devant et , sans pooir dire parole nulle , regarde celluy qui estoit cause seulement de toute sa perte faire de plus fort en plus fort ; sy ne scet son sens ne mettre conseil en son affaire synon que de trouver moyen de l'enclorre et occire arriere dez siens ; il appella jusquez a .X. dez plus asseurez de son ost et leur dist quant il eult force de parler : « Nous sommez perdus , beaux seigneurs , se ce chevalier la a longue duree .
Vous veez que par luy seul est eslevé et rompu nostre siege et mis en desconfiture .
Sy conseille que nous tous a ung faix le courons asseÿr de noz lancez et de la plus grant vertu que faire se porra , car aultrement ne serons de luy vengiez .
» A cest accord furent lez chevaliers castelans , quy du tout le voloient obeïr , et adont saisirent lancez bonnez et roidez , se mirent a chemin et vindrent a grant haste assez prez du lieu ou le noble conte entretenoit l'estour ; il estoit tousjours sur sa garde pour tous dangiers et bien vit le prince et sez chevaliers qui ne le queroient que pour sa mort ; il ne daigna guenchir , anchois se prist a serrer sez cuissez et mettre a deffence et lez attend comme une tour , mais de tant luy pleut la chose que le prince veoit venir tout devant adfin de sanchier son argu sur luy lequel , tout enflé de couroux , le vint rencontrer de la lance qu'il rompy en piecez sans ce que mal luy feist ; mais le conte d'Artois , qui maint grant cop avoit donné et recheu , a employé toute sa force a le ferir de l'espee , au passer sur le healme sy grant cop qu'il ne fu sy dur ne sy bien trempé qu'il ne luy fendist la teste en deux et chey le corpz jus du destrier , lequel fu tantost sans vie ; ce fait , vindrent lez dix chevaliers sur luy dont il en y eult la plus grant part qui assirent sur luy mais de la selle ne le porrent getter , sy en assena l'un au passer qu'il fist et luy donna telle de l'espee qu'il en fist autant que du prinche et lez aultrez , qui oultre firent leur course , trouverent leur seigneur mort , dont il furent moult dolans et desconfortez , ce a quoy le conte d'Artois n'acontoit se pou non , ainchois ne luy semble rien s'il ne fait plus fort que cela , car son voloir estoit sy grant qu'il ne doubtoit peril ou rencontre qui luy peust advenir ; il se adrecha par sa haulte proësse jusquez a l'estandart et reffuge dez Castelans et le mist par force a terre et ochist celuy qui le portoit en la presence de tous ceulx qui luy cuiderent deffendre ; de ce furent effroyez , et a cause , ceulx de l'ost ; ilz se mirent a la fuite pour leurs viez sauver ; sy dit l'istoire que moult peu en eschappa , car le conte d'Artois et lez gens de Parpingnan coururent apprez de grant cuer et lez misrent en telle desordonnance que bien se tint eureulx qui peut trouver a tempz le bois ; non obstant il en y eult de prins .V. ou .VI. dez plus parans et richez de la ville de Barselonne , lesquelz furent pris par le conte d'Artois qui lez sauva de mort et en donna lez trois au conte d'Urgel et lez aultrez luy donnerent courtoise finanche pour raenchon et par tant leur donna congié .
Ainsy fu le siege levé que chy dessus est touchié ; sy devez croire que le gaing fu grant que lez victoriens en emporterent en leur ville et la joye tres grande que ceulx de dedens firent a leur bonne adventure ; et en grans loëngez fu le conte d'Artois remené a son logis de tout le peuple qui ne luy sçavoit assez conjoÿr et faire feste pour ce que , par luy et sa subtille conduite , il avoient la journee gaignee .
Au fort , la nuit se passa ainsy : se reposerent lez ungz qui plus ne desiroient et lez aultrez , qui eubrent mestier de mire , furent songneusement pensez et visitez ; et , le jour venu , apprez la messe oÿe , le conte d'Urgel , sa femme et sa fille vindrent remercyer leur bon amy , le conte d'Artois , en luy presentant corpz et biens comme a celuy apprez Dieu de qui ilz tenoient leurs , mais le noble conte tout fu parassouvy de toutez bonnez vertus , ne volt pour son service quelque chose recepvoir ne demander synon demourer en leur bonne grace , disant aussy que paz n'estoit temps de ce faire et que , comme il entendoit lez seignouriez et placez du conte d'Urgel estoient encore entirement ou demaine dez Castelains , pour laquelle chose il conseilloit que , sans faire nul delay , on se meist aux champz pour ycellez reconquerir et puis , apprez cestuy voiage , il avroit advis de demander ung don pour toutez sez painez ; ad ce s'acorda le conte d'Urgel et luy bailla gens d'armez autant qu'il peult bonnement finer ; et dez lors se party le conte d'Artois atout la charge de l'armee que volentiers il prist a conduire pour l'amour de l'ancienneté du conte d'Urgel et du bon droit qu'il y avoit .
Sy ne cessa oncquez jour ne terme qu'il ne menast son siege devant toutez lez placez que lez Castelans injustement avoient conquis et brief il fist tant par force comme par traittié que toutez furent remisez en l'obeissance du conte d'Urgel ; et adont retourna en Parpingnan a grant honneur ; sy fu recheu mieulx et plus haultement que dire ne vous sçavroie et , somme toute , ung million de joye et joieux esbatement ; il sejourna illecq environ .XII. jours pendant lesquelz ceulx de Barselonne envoierent requerir paix au conte d'Urgel qui s'y consenty par le moyen du conte d'Artois , lequel estoit tant courtois et amiable que pour ce en requist le conte d'Urgel .
Cy parle comment le conte d'Artois prist congiet du conte d'Urgel et du mesage qu'il rencontra en son chemin .
Tandis c'onquez le conte d'Artois sejournoit en Parpingnan , ou il fist la paix et accord dez partiez qui sont escriptez cy dessus , et que tousjours a esté et sera de coustume de gens traverser pays et voiagier en divers lieux , lez aulcuns en pelerinagez visiter eglisez et lez aultrez en divers usagez , selon leurs proprez volentez et affairez , passa par Parpingnan ung gentil homme de Picardie qui venoit de Saint Jaque le Baron , auquel le conte demanda dez adventurez qu'il avoit trouveez en chemin ; et tant en enquist que cestuy luy dist que le roy de Grenade , qui payen estoit , faisoit forte et dommagable guerre au roy de Castille et luy destruisoit son pays par feu et par glave , dont la pitié devoit estre grande a tous devotz crestiens et noblez chevaliers ; cez parolez nota et mist en memoire le noble conte d'Artois et conclut d'estre en aide au roy de Castille et ne dormy gairez sur cestuy pourpoz ; ainchois vint , incontinent que le voyagier se fu party de sa presence , devant le conte d'Urgel qui contre luy se leva et , faisant grant joie de sa venue , luy dist : « De voz nouvellez sire , conte d'Artois ? » fait il , « Estez vous point encorez avisez de faire vostre demande , combien que paz n'est en ma puissance de vous remerir selon lez beaux servicez que fait m'avez ? » « Certez tout advisé suis jou , sire , » respondy le noble conte d'Artois , « sy vous requier que j'aye pour toutez chosez le vostre bon amour et gracieux congié , car de cy me couvient partir et aler la ou Dieu me conduira .
» Moult esbahy fu le conte d'Urgel de sy grant courtoisie que au noble conte trouvoit et volentiers luy eust donné la moittié de sa seignourie en pur don comme il ly presenta devant son conseil , ce dont il ne fist conte , mais , pour faire la chose briefve , son plaisir luy fu accordé , dont il fu tres contempt ; et apprez il ordonna son fait et prist tant dez siens comme de ceulx de l'ostel du conte , son bon amy , jusques a quarante chevaliers et se party a grans regrez du commun peuple de la ville sans riens prendre du conte d'Urgel , pour chose c'on luy en seust dire et , apprez lez adieux et convoiemens acoustumez en tel caz , il se prist a chevauchier par Arragon et laissa Barselonne a la main senestre .
Sy advint ainsy qu'il chevauchoit par sez journeez par le roialme d'Arragon , il encontra ung escuier , lequel par apparence avoit grant haste de cheminer ; le conte , qui voloit sçavoir de luy quelque chose , le fist appeller et le arraisonna par tellez parollez : « Mon amy , se Dieu vous gart , dittez moy qui vous chasse sy hastivement que vous en monstrez le samblant .
» « Par Dieu , sire , » dit l'escuier , « se je fay samblant d'avoir haste ce n'est pas sans tres grant besoing et necessité ; se je pensoie trouver aulcun avantage a le vous dire , trez volentiers le vous diroye , mais il me gist au cuer que le vous dire ne me porroit gairez valoir , pourtant vous requier que mon voiage ne soit ja par vous plus empeschié , car ce seroit pechié .
» « Haa ! Mon amy , » fait le conte , « je vous prie que me dÿez vostre affaire et se jou y puis mettre conseil , je luy mettray ; et de ce ne faittez nulle doubte , pourveu que ce ne soit contre raison et mon honneur .
» « Dieu vous en doint le voloir , » respondy cestuy escuier , « et pour ce que tant m'en avez dit , je vous en feray vray rapport .
Vray est , sire , » dist il , « que je sui serviteur a une damoiselle , heritiere de la conté de Cardonne et de grans seignouriez , qui nagairez a perdu monseigneur son pere , dont le seigneur de Moncalde , demourant ou roialme d'Arragon , en ung chastel assis sur une haulte roche et tant fort que nul ne le croiroit se veu ne l'avoit , sachant la mort de monseigneur , le conte de Cardonne , et que de tous enffans il n'a laissié que ceste belle jone damoiselle , pensant que s'il pooit tant faire que la peuist avoir en mariage ou aultrement ce seroit bien son fait et aussy seroit il bien alyé , pourquoy , tout mis en somme , il a assemblé tout ce qu'il a peu avoir de gens , tant par priere comme par argent , dont il a assez , et est venu devant la ville de Cardonne ou ma dame se tenoit et a fait parler de l'avoir en mariage , ce dont elle s'est escondite gracieusement , disant qu'elle s'en conseillera au roy d'Arragon qui est de son parenté et que atant il volsist estre contempt , dont yceluy seigneur eult vergongne et grant desdaing , pour ce qu'il luy fu advis que par telz moyens il n'y parvendroit jamais ; sy se prist a dire de terriblez et crueulx langagez de la pucelle , luy admetant sus que par poison elle avoit fait son pere morir pour parvenir plus tost a son heritage ; le belle et bonne s'en est excusee en grans sermens faisans , mais ce ne luy vault , car le traitre dit et maintient qu'il le prouvera en champ de bataille , ne luy chault contre qui ce soit , et qu'il soit ainsi ; s'est retrait devers le roy d'Arragon et l'a seduit par falacez et menchongnez tant qu'il a envoyé querir ma damoiselle et getté sus elle sentence de mort aspre et honteuse comme d'ardoir ou caz qu'elle ne s'en purgera par champion de ce fait .
Sy vous fai sçavoir que le traitre est tant cremu et redoubté prez et loingz que pour deux chevaliers il ne trouveroit qui le volsist combatre , dont elle est en grant dangier d'ardoir et morir sans cause et de ce vous fay sçavoir et estre sceur et certain sur ma foy car je meismez fus a la mort de monseigneur son pere , lequel morut de la mort naturelle , comme Dieu l'a ordonné , comme scevent pluiseurs gens ; et sy me demandiez ou je voy a sy grant haste , je vous responderoye que je voy devers ung sien parent et grant amy qui est assez prez d'icy demorant , vaillant en armez et bien renommé pour savoir s'il vouldroit aidier ma damoiselle sur ceste querelle .
» Adont luy enquist le conte en quel lieu et jour la bataille se devoit faire et celuy respondy qu'elle se feroit a Saragoce devant le roy d'Arragon , dedens quatre jours ; atant luy donna congié le noble conte qui se remist a la voie , pensant a la belle damoiselle en pluiseurs et diversez ymaginacions .
Comment le conte d'Artois sauva de mort la josne contesse de Cardonne et combaty en champ ordonné le seigneur de Moncade qu'il vaincquy et fist recongnoistre que a tort il avoit accusee la belle damoiselle et de sez adventurez qu'il eult .
Ainsy s'en ala le conte d'Artois son droit chemin , pensant a la damoiselle , disant a soy meismez qu'il yra a Sarragoce et aprendera illecq de la verité du caz ; et en cez pensers chevaucha tant qu'il vit une ville devant soy nommee Leride ; il envoya aulcuns de sez gens devant pour preparer le logis tandis que tout a l'aise il arriva et entra dedens la ville ou tout fu prest ; et , quant il eult souppé , volenté luy prist d'aller prendre l'air tout de beau pié hors de la porte , car la saison estoit plaisante qui rendoit lez prez et champz couvers de fleurs ; mais gairez n'eult illecq esté quant d'aventure il jetta sez yeulx sur ung chemin qui s'adrechoit a l'entree de la ville ou il estoit et vit venir ung chevaucheur a moult grant esploit ; il dist a sez gens qu'il sçavroit volentiers quel affaire le chassoit a sy grant haste et , en disant cez parollez , se avancherent si l'un et l'autre que le conte recongnu bien que c'estoit l'escuier de la damoiselle dont il avoit oÿ conter la fortune ; et , quant il peut entendre son langage , il luy demanda comment il avoit besongnié en son voyage .
« Mal certez , sire , » respondy l'escuier , « car j'ay failly a mon esperance ; et tant vous puis je dire que le chevalier ne combatroit paz contre le seigneur de Moncalde qui luy donroit tout le monde ; et sy ne sçavroye mais quel part aler , pourquoy a tout conclurre je ne voy nul moyen qu'il ne couviengne deffiner villainement ma dame , dont je suis tant anoyeux que je ne sçay comment il m'en est .
» Et , en disant cez parollez , ploura dez yeulx tendrement par sy grande desconfiture que piteux en fut le noble conte qui luy respondy debonnairement : « Laissiez vostre deul , mon amy , et vous attendez a Dieu qui garde et deffent le droit d'un chascun , car Il luy aidera et pourverra bien de Sa grace ainsy comme besoing sera .
» « Dieux vous en veulle oïr , sire , » dist l'escuier , « sy voirement qu'elle est innocente du caz c'on luy admet faulsement sus .
» Et , en disant cez parolez , il passa oultre pourtant que illecq ne volu mie plus sejourner ; et le noble conte le commanda en la garde de Dieu , qui moult disoit de bien de la leaulté et preudommie que la damoiselle avoit en cestuy escuier .
Tantost apprez que l'escuier se fu party pour tirer plus avant en chemin , le conte d'Artois fist son retour en la ville , ou il demanda se la querelle du chevalier , seigneur de Moncalde , estoit bonne ; mais on luy dist communement et afferma que non , dont il fu tout deliberé de faire le champ pour la damoiselle .
Sy se passa ceste nuit ; et bien fist visiter son harnois adfin que riens n'y deffaillist et , pour ce que l'en luy dist qu'il n'y avoit que deux petitez journeez jusquez a Sarragoce , apprez messe oÿe et but une fois , il monta a cheval et avecquez sez gens fist tant qu'il vint au jour assigné a l'entree de Sarragoce ou le champ fu cloz et lez eschaffaux ordonnez pour le roy d'Arragon ; mais je vous dy bien que a ceste heure le noble conte fu garny de sez armeurez et entra en cest estat dedens la ville ; sy fu regardé dez uns et dez aultrez qui disoient que lez armez luy seoient mieulx et plus gentement a porter que a tous lez chevaliers que jamais ilz eussent veu , sy ne sçavoient il paz quel il estoit ne la cause de sa venue ; et ainsy qu'il chevauchoit au long du pavé , il encontra la damoiselle c'on amenoit ou champ ou , selon la sentence du roy , elle devoit estre arse et executee a mort , se par dedens douze heurez ne trouvoit champion qui son droit luy deffendist contre le seigneur de Moncalde , lequel moult pompeusement chevaucha auprez du roy en point de faire la bataille et jamais n'eust cuidier trouver homme qui l'eust peu par force matter et desconfire ; sy menachoit fort la gente et bonne pucelle qui de destresse et doleur de cuer ne sçavoit que dire , anchois n'atendoit que la fin de sez cris , pleurs et maleuretez par la mort quy toutez painez de ce monde consomme ; et veritablement elle n'y eust ja failly quant le noble conte d'Artois s'escria a haulte voix : « Hola , beaux seigneurs , hola ! Laissiez moy parler au roy et ne menez plus avant ceste pucelle tant que j'avray dit ma volenté .
» Comment le conte d'Artois combaty le seigneur de Moncade et le desconfy .
Moult esbahis furent lez ungz et lez aultrez de cestuy estrange chevalier , pourtant que plainement langagoit et meismement le roy le fist venir devant luy , mais le noble conte de prime fache luy fist la reverence honnourablement , puis luy dist : « Sire , plaise a vostre magesté roiale que je parle a ceste pucelle a part .
» « De par Dieu , soit , sire chevalier , » dist le roy ; adont se tirerent toutez manierez de gens arriere au commandement du roy ; sy s'approcha le conte de la damoiselle , luy priant que de son fait luy deist toute la pure verité et il feroit tant , s'il pooit , que son honneur y seroit gardé ; sy luy dit la belle et afferma par la redemption de son ame qu'elle n'avoit oncquez pensé ad ce dont elle estoit occupee et ainsy luy vaulsist Dieu estre misericors a l'ame , car au regard du corpz il valoit que mort ; alors le resconforta le conte moult doulcement car il luy dist qu'il combatra contre son adversaire ; sy en fu la belle ausques resjoÿe et remercya celuy que mie ne congnissoit , priant Dieu qu'Il le veulle sauver de mort et de meschief ; et pour l'istoire abregier , le conte vint devant le roy et luy dist : « Sire , faittez venir ce chevalier avant pour oÿr qu'il vouldra maintenir contre l'onneur de ceste damoiselle .
» Sy ne fu gairez loing le seigneur de Moncade et bien escouta ce que le conte dit ; sy en devint tout alumé de couroux et de despit et s'avancha devant le roy et parla en telle maniere : « Sire , ceste faulse et mauvaise damoiselle a empoisonné son pere pour joÿr de son heritage et s'il est nul qui veulle dire le contraire , je suis prest de prouver contre luy que mon langage est veritable et devant vous en gette mon gage .
» Le conte d'Artois le releva incontinent et dist , en la presence de tous ceulx qui a l'environ estoient , que de tout ce que dit en avoit , il estoit menteur comme il le prouveroit de son corpz presentement .
Sy fu ordonné de par le roy a faire lez sermens acoustumez a faire en tel caz et , ce fait , ilz monterent sur leurs chevaulx et vindrent ou champ qui pour eulx estoit preparé ; et quant le roy fut en son eschaffault et que tout fu prest , le cry fait et lez deux champions eslongiez , ilz se prindrent a hurter chevaulx dez esperons et , lancez baisseez , vindrent l'un contre l'autre de tel force qu'il sambloit que la fouldre lez chassast ; mais quant ce vint au joindre , le sire de Moncade assena le conte d'Artois en l'escu ung cop sy grant que sa lance vola contremont en esclaz , mais de la selle oncquez ne le remua ; et le conte , qui tout estoit duit de recepvoir et donner copz de lancez , le fery de la sienne qui roide fu sy a point que tout porta en ung mont maistre et cheval , voire sy estonné que le chevalier ne sçavoit qui luy fu advenu et ne remuoit piez ne mains non plus que s'il fust mort ; et bien le regarda le noble conte qui ferir ne le daingna , ainchois descendy du destrier et l'attacha et bon loisir en avoit et se revint planter devant son adversaire qui encore se gisoit sans aulcun sentement ; sy se tint illecq sy longuement que le chevalier se releva et tira son espee de quoy tous ceulx qui son estat veirent , le tindrent a grant merveille , disans qu'en luy avoit le plus courtois chevalier du monde et qu'il ne pooit faillir a estre garny de haulte vaillance et bien disoient que le seigneur de Moncalde ne luy eust paz fait autel plaisir , se pareil caz luy fust advenu .
Assez loërent la courtoisie du conte d'Artois tous ceulx qui son estat regarderent et dirent que mal estoit arrivé le seigneur de Moncade , lequel , apprez ce qu'il fu relevé sy honteux et confus que plus n'eust peu estre , vint assaillir le conte ; et ce qu'il ot vergongne de sa honte , luy redoubla sa vertu et dit en son secret que il en sera vengié ou il morra en la place ; sy le fery amont ung cop sur le healme moult pesant , mais aultre mal ne luy fist ; sy luy fu rendu chaudement du conte d'Artois qui le fery de l'espee sy adcertez que mort l'eust jetté a terre sans remede quant il se couvry de son escu et bon besoing luy fu , pour ce qu'il le coppa en deux partiez .
Moult bien se porterent lez champions , au dit de ceulx qui lez regardoient et se donnoient merveillez comment ilz pooient soustenir lez durs et pesans copz , dont sans cesser ilz servoient l'un l'autre ; et appaine eussent sceu dire lequel dez deux en avoit le mieulx ; toutesvoiez ilz s'entretindrent longue espasse sans eulx adommagier , mais tant y avoit que le seigneur de Moncade fu comme fort eschauffé et hors d'alaine par la paine qu'il avoit enduree et le conte d'Artois , qui tout apenseement le laissoit matter , ne s'efforchoit paz du tout , anchois se faindoit attendant son point , car envis l'eust ochis pour la vaillance qu'en son corpz trouvoit ; sy fu plus frez et vighereux que devant , dont son adversaire se perchut bien et congnut que trop estoit grant le dangier ou il se mist qu'il emprist contre ly bataille ; sy fut une chose qui le mist en paour mortelle , mais pour l'esprouver luy dist : « Certes , noble et vaillant chevalier , ce sera grant dommage s'il couvient que l'un de nous deux soit mis a mort et voire par adventure tous deux pour une damoiselle seulement .
Que de male heure fut elle oncquez nee ! Et en faveur de noblesse , dont je voy vostre corpz paré , vous quicteray la bataille , se vous le volez amiablement consentir .
» « Nanil , par Dieu , felon chevalier , » respondy le conte , « se tu ne veulx ycy recongnoistre que a male cause tu az acusee la bonne pucelle ; mais se ceste chose veulx faire , je prieray au roy qu'il te pardoinst ceste faulte .
» « Cela ne feray de ma vie , » dit le chevalier arragonnois , « mais recommenchons nostre bataille comme devant et en ait l'onneur qui sera le plus fort .
» Et tout ce parlement fist il a pourpoz , adfin de soy reposer ung petit et reprendre son alaine ; sy n'eult mie sy tost mis fin a sa parolle qu'il ne donnast ung grant cop d'espee tout au son du healme du conte , qui ne s'en effraya se a point non , anchois le poursieult et haste de si prez qu'il ne l'ose plus attendre ; ains commence a perdre terre et le pourmaine avant le champ et en fait ce qu'il veult , car il le voit sy laz et traveillié que mais ne se poet revengier ; sy le fery adont amont sur le healme ung cop sy bien assis qu'il le fist verser par terre ; il luy coppa adont lez laz et getta son healme au loing et puis luy dist : s'il ne se tient pour oultré , que de sa vie n'est riens .
Doulant fu le seigneur de Moncade , quant il vit son chief nud et de ce qu'il sent son corpz vain et sy laz que nulle puissance n'a de soy deffendre ; il parla adont a basse voix et cassé , disant : « Mercy , pour Dieu , noble chevalier ! Mercy , » fait il , « et ne m'ochiez , car je me rens comme vostre tout conquis .
» Alors se mist a genoux et luy tendy son espee , en luy priant que sa vie luy fust sauvee ; au fort , le conte d'Artois le rechut et demanda aux gardez du champ se lez armez estoient souffisamment acheveez ; ilz luy dirent que oy .
Apprez cez chosez ainsy faittez , le roy descendy de son eschaffault et vint oÿr le seigneur de Moncade , lequel confessa manifestement que tout ce qu'il avoit pourchassié contre la bonne damoiselle n'avoit esté synon pourtant qu'elle avoit fait reffus de le prendre a mariage et avec ce pour prendre sa seignourie ; sy fu pourtant la belle jugiee quitte et delivre et le seigneur de Moncade en chut en la paine pareille que la bonne damoiselle avoit par sa faulse accusacion esté condempnee ; mais tant pria et requist le conte au roy d'Arragon que pour l'onneur de luy il le respita de mort par tel sy qu'il seroit et devenroit homme et subget a la noble pucelle ; ainsy le promist le chevalier en la main du roy et au conte d'Artois en la presence de tous lez barons d'Arragon ; tandis que cez chosez se faisoient , fu la gente et bonne damoiselle remise en sez atours et noblez habillemenz , comme il affreoit , puis se vint presenter a genoulx devant le conte qui de le relever fist devoir en disant : « Dieu vous y amena , sire , vaillant chevalier , » fait elle , « car je fusse morte , se ne fust vostre viguereux secours et pour ce que souffisamment ne vous saroye de cestuy beau service guerredonner , vous fay le present de mon corpz et de ma chevanche entierement ; sy en pouez faire a vostre bon plaisir .
» « Ma damoiselle , » dist le conte , « ne parlez plus que je prende de vous quelque chose , car ce seroit paine perdue et tant que se plus grant avantage vous pooye faire , de bon cuer le vous feroye .
» Et encorez n'estoit il paz desarmé non paz de son chief a cez darrains moz , mais le roy , qui fu fort desireux de le veoir en fache , luy requist a hoster son healme , ce dont le noble conte ne volu mie faire reffus , pensant aussy que de nul ne seroit recongneus ; sy fu a merveillez regardé , car il sambla a chascun que c'estoit le plus beau chevalier dont il eussent jamais advisé d'oeil ; et devez croire qu'en la court d'un roy sont pluiseurs gens de diversez nacions , par quoy lez chosez c'on veult a le fois celer sont sceuez et dittez ; et ce dis je pourtant que alors y avoit entre lez aultrez ung chevalier de Barselonne qui avoit esté prisonnier a Parpingnan , alors que la guerre estoit finee au conte d'Urgel , ainsy que cy dessus a l'istoire raconté , lequel , sy tost qu'il getta son oeil sur le conte , il le recongnut comme il eult fait ung denier ; sy s'approcha du roy et luy dist par maniere de joieuseté : « Sire , vous devez avoir grant joie , car venu est en vostre roialme le plus vaillant chevalier de ce monde et , se savoir volez qui il est , je vous dy que c'est le noble conte d'Artois , dont le bruit et beau renom est amenteu en toutez cours d'onneurs ; je le doy bien congnoistre car de sa main fu prisonnier et mené en Parpingnan .
» Dieux ! Comme fu joieux le roy d'Arragon de ceste nouvelle ! Il vint devers le conte et luy getta lez braz au col en disant : « Bienviengnant , sire conte d'Artois , en mon pays ! Une requeste m'avez accordé et encore une aultre je vous fay ; et est telle qu'en mon hostel veulliez demourer .VII. ou .VIII. jours .
» « Volentiers , sire , » respondy le conte d'Artois , « et plus grant chose d'assez vouldroye faire a vostre commandement , comment que le demorer puet bien targier et empeschier mon voiage .
» « De tant vous sçay je et sçavray bon gré , beau sire , » fait le roy , « sy vous en remercye .
» Et , en ce disant , le prist par la main et conjoÿ honnourblement ; et ainsy qu'il se conjoïssoient par grant amistié , vint celle part le prince de Vienne , qui jone et beau chevalier estoit , sur toute rien tant noble comme nepveu du roy d'Arragon et frere au roy de Navarre , lequel , sy tost c'on luy dist que le conte d'Artois avoit fait le champ , il luy vint faire la plus grande chiere de jamais et ne se pooit saüler de le bienviengnier et honnourer ; apprez toutez deduisans parollez , pour la matere abregier , ilz monterent a cheval et chevaucherent paz pour pas , tant qu'il entrerent dedens la ville ou logis fu hastivement ordonné pour recepvoir le conte d'Artois ; et jusquez illecq fu convoyé du roy , de son nepveu et de toute la seignourie qui le forcherent de la demorer pour soy desarmer et mettre a son aise ; et le roy s'en ala en son palaix , tout joieux de ce qui luy fu advenu ; et d'aultre part la damoiselle , toute quitte et delivre , se party du champ a son honneur , sy fut acompaignié a son retour mieulx qu'elle ne fu a l'aler .
Et ainsy va de ce monde communement , car l'omme , cheu en adversité , ne treuve nulz amis et celuy qui vient en eur et prosperité a tant d'amis que chascun veult estre son parent et bon amy : ainsi pooit dire la bonne pucelle , laquelle estoit a demy ravie en joie pour sa delivrance et bonne adventure .
Or revenons a parler : quant le conte d'Artois fu descendu en son hostel et desarmé , il se trouva tout sain et haittié de son corpz , sans avoir quelque essomte , par quoy il ne peuist a tous sez bons poins porter lez armez et combatre se besoing luy fust , dont il loa son createur humblement ; mais aultrement estoit le sire de Moncade , car a grant paine il se party du champ et ala en son hostel et visiter se fist et bon besoing en avoit , pourtant que si mesaisié et mal mené se sentoit que grant doubte avoit de la mort ; mais de tant ly adoulchoit sa doleur que par sy vaillant et bien renommé chevalier comme le conte d'Artois luy fu ainsy mescheu et prenoit la chose mieulx en gré que d'un aultre ; sy nous tairons atant de luy et parlerons du conte d'Artois et de sez diversez adventurez .
Apprez ce que le conte d'Artois eult esté desarmé et raffreschy , il se vesty de moult richez habis et puis sey a table pour repaistre comme celuy qui pooit avoir son appetit , attendu que de la journee il n'avoit beu ne mengié ; et disoit a sez plus privez que , environ l'eure de vespre , il yroit devers le roy pour veoir sa court et le viseter et savoir comme a tel prince affreoit ; mais le noble et sage roy d'Arragon , qui toute honneur voloit aux vaillans chevaliers estrangiers et privez pour l'amour de noblesce , dist , sy tost qu'il eult disné et pris sa reffecion , qu'il vouloit aler visiter et sçavoir de la santé du conte d'Artois ; a qui son nepveu respondy qu'il n'y avoit que bien et dist qu'il seroit le second qui le sievroit ; et finablement tous lez haulx princez et barons en furent moult joieulx et , sans longuement vous tenir , ilz y vindrent ; et alors estoit levé le conte du mengier , sy luy dist ung sien chevalier que le roy le venoit veoir , dont il fu moult esmerveillié de l'umilité du roy ; il ala audevant de luy , en faisant lez reverencez comme bien lez savoit faire ; il luy dit en telle maniere : « C'est trop abaissié personne de roy , sire , » fait il , « de venir devers celuy a qui il puet commander son bon plaisir comme a son petit serviteur et pardonnez ; car tost euisse esté en vostre palaix et , se j'ay trop attendu , ce poise moy .
» « Par foy , conte d'Artois , » ce respondy le roy , « jou ne nul aultre ne vous porroit faire trop de plaisir ne d'onneur , car en vous doivent prendre exemple et patron ceulx qui desirent a venir a perfection de haulte proësse .
Or venez avecquez nous esbattre et jouer en nostre palaix aussy priveement que vous feriez en vostre pays avecquez voz milleurs amis , car cy aussy bien le poëz faire .
» « C'est du bien de vous , sire , » fait le conte , « sy vous en remercye moult de fois et veez moy cy prest d'obeïr a tout ce qu'il vous plaira moy commander .
» Ainsy devisans de devisez doulcez et gracieusez , ilz monterent a cheval et alerent en l'ostel du roy , qui ententivement complaisoit au noble conte et sy faisoit son nepveu , le prince de Vienne , sy adcertez que c'estoit tout son desir que de l'acompaignier et honnourer ; sans le vous faire longue , ilz monterent en sale , ou le recueil fu gracieux et plaisant a veoir ; sy ne me doubte mie que doye mettre tout par escript ce c'on y fist de joieulx pour festoier le noble conte , mais m'en veul passer en brief et dire pour conclusion faire que le prince de Vienne , qui beau et bien condicionné chevalier estoit , amena le conte , apprez ce qu'il eult esté en sale avecq le roy , devers la royne et lez damez , dont tant en y avoit de bellez que dez mendrez ne savroie assez louer la beaulté et a parler par ordre ; la royne avoit desja fait venir devant luy la contesse de Cardonne et , quant vint a faire lez bienviengnans et honneurs , c'estoit grant deduit et plaisant de veoir lez seignoureux maintieng , tant de la royne , de la contesse et dez aultrez aussy comme du conte d'Artois , car a chascune en faisoit sy a point que moult fu son savoir recommandé et loé de prime entree ; se devisa une espace a la royne a qui son langage n'é paz anoieux , car moult luy abelissoient sez doulcez et bellez devisez et , en apprez quant il orent ensamble parlé de pluiseurs chosez , dont l'istorien ne scet nulle mencion , le noble conte , subtil et introduit entre damez et damoisellez , s'acointa d'ellez si attempreement que toutez de luy furent contemptez .
Tandis que le noble conte d'Artois passoit tempz en joye , il veoit le prince qui curieusement avoit son regard arresté sur la damoiselle , dont cy dessus ay touchyé et de fois en aultre luy vit changier couleur en diversez manierez en pou d'espasse , sy dist en son segret qu'il estoit malade de la maladie amoureuse et que la chose d'aultre part ne desplaisoit paz a la damoiselle , comme il pooit jugier selon l'apparence qu'il en veoit ; sy lez laissa atant et n'en fist nul semblant , anchois se devisa avecquez lez aultrez qui bien en gré recevoient son gracieux devis et , quant heure fu de partir , il print congié a la royne et aux damez qui moult luy firent d'onneur ; et bien vit son deppartement le prince de Vienne qui autant en fist ; et tandis le conte d'Artois s'arresta a la contesse de Cardonne , qui ne failly de rien a le festoyer et honnourablement remercyer , presentant de rechief corpz et chevanche pour faire a son plaisir comme a celuy qui sauvee l'avoit de mort ; mais le conte , oyant la belle et doulce si humblement parler , le loa sur toute rien et en le serrant ung petit par lez dois luy dit tout basset : « Belle , de vous puist joïr a sa plaisance celuy qu'en ce monde mieulx est de vous navrez amoureusement ; et je croy que tost seriez nommee princesse de Vienne .
» Atant passa oultre , car la pucelle prist a muer sa couleur et rougir en gettant ung petit soupir estraint de desir et se tint des lors , pour mieulx couvrir son maintieng , ung pou baissee , mettans cez moz a memoire .
Cy raconte comment le conte d'Artois traitta le mariage du prince de Viane et de la josne contesse de Cardonne .
A l'issue de la chambre , ou lez damez estoient , y eult de gracieux adieux doulcement dis tant d'un costé comme d'aultre ; et , quant le conte d'Artois se trouva a part avecquez le josne prince de Vienne , il l'araisonna sur l'enqueste de sez amours et par sy subtille maniere qu'il en fu aussi sage comme le prince meismez , car tout luy fu dit et conté en benedicité et de fait chargié d'en parler au roy d'Arragon et a la damoiselle , ce que le conte promist faire de bonne foy ; sy estoit de sa personne tant entrant et beau langagier que jamais son devis n'eust ennuyé ; il ne dormy paz sur ceste chose , anchois le remonstra au roy tant discretement que moult en fu joieulx et dit que de sa part il ne sçavroit mieulx ne plus haultement assener par mariage son nepveu le prince qu'en la contesse , se par amours elle y voloit condescendre .
« Ouïl , certez , sire , » respondy le conte d'Artois , « car j'en cuide bien chevir .
» Ce traittié fu tenu secret entre le roy , la royne et le noble conte , lequel , pour parfaire emprinse , l'endemain apprez disner , il ala devers la belle damoiselle , car pour l'eure elle estoit en son hostel comme il fu bien certain ; et Dieux scet la joye que la belle fist de sa venue ! Au fort , apprez pluiseurs amiablez salutacions , le conte tira a part la damoiselle et bien luy donna de longue main a entendre comment seignourie ne pooit bonnement estre paisible sans seigneur qui la gouvernast et deffendist se besoing en estoit , en prouvant ceste raison par le dangier ou elle avoit esté par deffaulte d'omme qui son honneur luy gardast , disant en conclusion que volentiers le verroit mariee a chevalier tel que toute sa vie elle peuist avecquez luy vivre amoureusement et a son prouffit ; sy luy declaira tout au long comment , ou nom du prince de Vianne , il estoit chargié de luy en parler , voire par le bon consentement du roy d'Arragon qui de ce faire le vouldroit bien prier et de son costé luy en faisoit requeste pour toutez chosez ; a quoy la bonne damoiselle respondy moult humblement que par luy et son bon conseil vouloit faire comme de l'omme ou plus de leaulté et preudommie on sçavroit trouver ; de ce le remercya le conte d'Artois et , pour abregier , il se party de la contesse et vint faire son rapport , premierement au roy , en la presence de la royne qui illecq fut sourvenue ; et fu incontinent mandé le prince , lequel y vint joieusement pour qu'il entendy que sa besongne estoit comme faitte ; et de l'autre costé la contesse de Cardonne fu envoyee querir honnourablement , laquelle y vint en noble estat , et , fin de conte , fu fiancee par l'evesque de Sarragoce au prince de Vienne ; sy resta mais que de l'espouser , pourquoy le jour fu pris au .IIIIe. ensievant , dont la court fu plaine de joye ; et devez croire que lez noepcez furent bellez et solempnellez ; et pluiseurs esbattemens , joustez , tournois y furent fais , de quoy l'istoire se taist , pour le faire brief , et dit seulement que trois jours apprez le mariage consommé , le conte vint devers le roy et luy declaire comment il voloit aler servir le roy de Castille en sa guerre contre le roy de Grenade , disant que la cause de son voiage n'estoit sinon pour trouver a faire honnestement armez et que a cestuy propoz avoit il laissié son pays ; le roy doncquez , voiant le honnourable voloir du conte , ne le sçavoit assez loër en sa pensee ; et combien que volentiers l'eust retenu de sa court , toutesvoiez ne volu il mie empeschier son entreprise ; moult de richez presens luy volu donner , mais oncquez il n'en volu rien prendre ; non fist il du prince de Vienne et de sa femme la princesse , qui tant l'amoient ne plus ne l'eussent peu amer .
Que tendroit on longuement ? Apprez tous congiez pris , il se party de Sarragoce avecquez sez hommez , mais ce ne fu mie sans estre convoyez du roy , de son nepveu et dez grans et dez petis qui prioient Dieu qu'I le gardast de mortel dangier ; mais tant leur pria le conte qu'il retournerent en la ville , devisans de sa bonté , humilité , sens , courtoisie et haulte chevalerye .
Comment le conte d'Artois ala servir le roy de Castille et comment il fu recheus a grant joye et honneur de ceulx du royalme .
Raconte l'istoire doncquez que , quant le conte d'Artois se fu party de Sarragoce , il se mist a passer chemin , bois et montaignez tant qu'il vint a Toulette , ou le roy de Castille sejournoit pour ce tempz ; lequel , quant il fu adverty de sa venue , il ala audevant de luy , car son nom estoit tant haultement renommé que nul prince ne se comparoit a sa value ; sy ne sçay mie par qui il sceult que c'estoit le conte d'Artois , mais tant l'onnoura et prisa que logier le fist noblement et venir a sa court ou il le rechupt a grant joye et reverence et le fist seoir au disner avecquez luy et la royne , sa femme , et , pour le mieulx festoyer , manda querir sa fille qui belle et josne fu autant ou plus que nulle dont on sceult parler pour ce tempz , ce dont le conte fu trez joieulx , car grant bien luy faisoit son gent regarder seulement ; et , apprez disner , il ala lez damez convoyer et soy solacier en leurs chambrez pour passer tempz et dechasser merancoliez ; alors il prist le congié de bonne heure et revint en sale ou le roy luy enquist amiablement quelle adventure l'amenoit en son pays , ou il fust le tres bien venu , en disant : « Noble conte d'Artois , je doy bien Dieu loër de sy grant honneur qu'il m'a fait quant ma court poet estre paree en mon vivant du tres vaillan gardien de proësce , de celuy dont on parle prez et loingz en tout bien : c'est de vostre corpz , c'on ne porroit prisier .
» « Vostre plaisir est d'en tant dire , sire , » dist le conte , « et de ce je vous remercye ; mais quant ad ce que m'avez demandé pour quel motif je suis cy venu , je vous respons que n'a paz longue espasse , moy estant en Parpingnan , fus informé de la guerre que vous fait le roy de Grenade , payen et ennemy de nostre loy , pourquoy je , desireux de servir Dieu , mon createur , et garder la foy qu'il nous a baillee , contre lez mescreans jusquez a la mort , vous suis venus aidier de mon corpz en ceste guerre , par tel sy , s'il vous plaist moy retenir en vostre court , je ne m'en partiray pour rien qui me doye advenir d'icy atant que vous me dourez vostre gracieux congié et que voz ennemis seront dechassiez de vostre roialme et mis en vostre subjection .
» Beau Dieux ! Que le roy de Castille fu joieux de ceste nouvelle ! Il n'eust a fin souhet demandé mieulx ; il dist alors tout haultement : « Loé soit Dieu de ce beau secours qui tant me fait avoir joie qu'il m'est advis que je ne puis plus seurement estre qu'en la compaignie de celuy qui par luy desconfiroit mez ennemis ! Dieu vous y fist venir , certez , sire , franc chevalier .
» Et disant cez moz , il l'embracha et baisa moult amoureusement en la presence dez haulx barons de Castille qui mie se faindirent de festoyer et recueillir joieusement ; ainsy en toutez plaisance passerent aulcuns jours , esquelz le conte se deduisoit avecquez lez damez et en especial avecquez la fille du roy qui toute enseigné de le conjoïr estoit honnourablement ; mais au roy ne chaloit de rien , synon de trouver tour et engin de grever sez ennemis et reconquerir sur eulx son pays que par force ilz avoient pris .
Sy advint ung jour qu'il assembla son privé conseil pour sçavoir qu'il seroit bon de faire leur oppinion oÿe ; et premiers y convoqua le conte d'Artois , son connestable , l'amiral de Castille , le grant maistre de Saint Jacquez , le conte de Castrez , celuy de Bonevent et aulcuns aultrez dignez de son secret sçavoir , lesquelz , tous en ung pretoire ou consistoire assemblez , il parla en telle maniere : « Beaulx seigneurs , loiaulx chevaliers de Dieu , pour le bien de vous premierement vous ay ycy mandez et pour la deffension de cestuy roialme , auquel estez droit tenus ; et , comme vous savez que lez chosez conduitez par sens et bon advis prendent bonne fin , aussy perissent cellez quy par negligence sont entrelaisseez et gouverneez sans bon conseil ; sy ne voy en nostre fait nulle resourse , se n'est qu'il soit advisé entre vous une bonne oppinion sur laquelle grant subtillité et sens soit enclose , car ce nous puet mieulx aidier que force de peuple ne nulle ricesse que nous ayons et bien vous sçavez que sans engin ne porrions bonnement resister a l'entreprise dez Sarazins qui sont bien cent et cincquante mille et nous ne poons trouver dez nostrez au plus que .XXX. mille , qui est pou de chose ; toutesvoiez est il bon de penser en ce tempz d'yver par quel moyen on lez porra plus grever ou du mains soy deffendre contre leurs durs assaulx ; sy vous requier tres acertes que vous en dïez vostre advis et en rendez ycy vostre determinacion .
» Atant se teult le sage roy de Castille , car assez avoit mis son caz en termez ; et lez baronz de sa court tous d'un accord prierent au conte d'Artois , pour ce qu'il estoit renommé tant discret , qu'il luy pleust donner sur ce qu'il avoit oÿ son oppinion , ce dont il se excusa moult de fois mais il fu sy pressé du dire tant du roy comme dez aultrez que , fin de compte , il parla en telz moz : « Vous tous , mes seigneurs , puis que c'est vostre plaisir et que ceste honneur me faittez que je dye premier ce qui me semble a faire pour le mieulx , soubz vostre correction je dy ainsy : tout consideré , quant a la puissance de gens que voz ennemis ont , que pourtant ne lez devez doubter que par apoint , car ou grant nombre ne gist mie la victoire et quant ad ce qu'il sont payens et contrairez a nostre loy , de tant devez vous estre plus courageux a lez combatre et n'y a sy foible de vous qui n'en doye valoir trois , car tousjours aide et conforte Dieu son peuple ; sy conseille , tant qu'est a moy qu'atout ce que vous porrez avoir de gens , vous entrez en leur pays avant qu'il aient fait leur armee pour venir par decha , droit au commencement de mars qui sera dedens deux mois ; et se ainsy le volez faire , je ne fay nulle doubte que lez plus hardis et encouragiez a vostre roialme destruire , avront assez essoine de leurs placez garder et deffendre et seront plus effrayez c'onquez mais .
» Sainte Marie ! Comme bien assist son langage le noble conte d'Artois ! Il n'y ot adont celuy qu'il ne deist tout plainement qu'il avoit bien parlé et , de fait , le roy s'arresta a ceste oppinion quy tenue fu bonne et prouffitable de tous lez assistens ; et , pour conclusion faire , lez mandemens furent fais ; sy se commencherent genz d'armez a esveillier et garnir d'abillemens de guerre pour estre prest au jour assigné devant Toullette et , tandis que cez chosez se faisoient , le noble conte d'Artois passoit tempz en joie avecquez lez damez et damoisellez et en especial a regarder la belle fille du roy qui tant luy plaisoit que pour l'amour d'elle il faisoit joustez et tournois ou il avoit le bruit et le loz d'un chascun ; et ainsy se passa l'iver et vint l'entree de mars que toutez manierez de gens , tant de pié comme de cheval , vindrent devant la ville et , eulx tous assemblez et mis en ordonnance , tres bien pourveus de toutez neccessitez de guerre , ilz furent bailliez a conduire au connestable de Castille , a l'amiral , au conte de Castrez , au conte de Bonnevent et au maistre de Saint Jacque , qui tous estoient vaillans et sagez chevaliers , lesquelz n'eussent daignié faire faulte a leur roy , car , cez chosez ainsy faittez et tous bagagez troussez , lez compaigniez s'esmeurent , voire lez congiez pris comme il est de coustume , et mirent a chevauchier de grant volenté , car moult tardoit au conte d'Artois qu'il se peuist trouver en lieu ou Dieu luy donnast le vertu de sy bien faire qu'il en fust parlé jusquez a sa dame , la fille du roy dont il estoit amoureux nouvellement .
Comment le conte d'Artois ala devant Grenade ou il vaincquy lez Sarrasins et fist fuir par sa proësce .
Quant lez Crestiens se furent mis aux champz et le roy de Castille apprez , il furent estimez a .XXV. mille et non plus et esploitterent leur voiage qu'ilz entrerent dedens le pays de Grenade et illecq commencherent a faire tous exploix de guerre , c'on sçavroit mettre par escript ; sy loua et conseilla le conte d'Artois de faire une course devant Grenade , anchois que plus fussent fortiffiez ceulx de la ville , disant que se du commenchement ilz leur pouoient faire dommage , que trop mieulx s'en porteroit leur besongne et plus en seroient effraez leurs ennemis ; le conseil sembla bon , sy en fu la charge donnee au conte d'Artois qui en fist requeste et luy fu baillié .X. mille hommez avecq le conte de Castre et celuy de Bonnevent qui moult desiroient a veoir sa chevalerie et , pour abregier , le conte d'Artois , garnis de bonnez guidez et chevaucheurs , tira en pays avecquez ceulx de sa compaignie par sy grant diligence que , sans effroy faire , il se vint embuschier au plus prez de Grenade , en lieu sy propre que plainement porroit veoir toute la conduite de sez ennemis ; et adont il ordonna l'un de sez chevaliers , ou moult se fioit , pour faire une aultre embusche plus prez de la ville atout .M. combatans , desquelz il envoieroit deux cens pour eslever le bestail et commenchier l'escarmuce , comme plus sagement le poroient faire , tandis que ceulx de leans feroient leur yssue et ainchois que trop grant besoing lez sourprenist , il se mettroient par devers lez aultrez .VIII. cens qui lez recueilleroient et entretenroient pour une espasse , tant que la force et puissance dez payens seroit aux champz ; alors commanda le conte qu'ilz faindissent estre esgarez et tellement effroiez que sans nulle deffence il tournassent le doz pour prendre la fuite adfin que , quant lez Sarrazins , desroiez par ceste chasse , se mettroient a la course aprez eulx et qu'il avroient passé toutez lez embuschez , le conte avecquez lez siens tous a une fois se melleroient parmy eulx ; sy disoit en conclusion que par ce moyen ilz leur porteroient tel dommage qu'il en seroit parlé en honneur jusquez en l'ost du roy de Castille .
Le chevalier , prest de faire plaisir au noble conte d'Artois , dit que par ceste maniere en fera il ; sy se party et fist son approche tant bien c'oncquez payen ne s'en donna garde et de fait envoya sez coureurs acueillir le proye , comme il est cy dessus devisé , pourquoy le cry et le huy fu levé en la ville si grant que le roy en seult la nouvelle en Grenade , qui jamais n'eust pensé que lez Crestiens eussent fait sur luy sy haulte emprise , attendu que du tout lez avoit comme esbahis ; et toutesvoies estoit il adverty de l'armee que le roy de Castille mettoit sus , mais de sa soubdaineté ne se donnoit il garde ; au fort , il fist armer sez hommez hastivement et lez fist conduire par son amiral de Grenade , lequel se mist aux champz atout ce qu'il peut avoir de gens prestz pour cuidier rescourre le bestial qui luy fu deffendu a l'espee moult vaillanment et de fait enmené sauvement malgré lez Sarrasins , dont gairez l'amiral ne fu joieux , et par especial pour ce que sy petit nombre de gens luy eschappoient et avoient ceste besongne achevee ; non obstant il se mist avecquez sez hommez a sievyr lez coureurs crestiens qui , comme genz bien apris et conduis , se tirerent a leur premiere embusche et la furent fais de moult beaux faix d'armez c'on ne porroit bonnement amentevoir ; sy s'entretindrent lez Crestiens sy serrez et en telle ordonnance que par leur force ilz recullerent lez payens et assez tost en eussent delivré la place quant plus de .XXX. mille yssirent hors de Grenade , faisant trompez et clairons sonner au plus hault et se vindrent joindre avecq leur admiral qui tressuoit de honte et de deul ; et illecq rassambla en ung mont sez hommez , jurant sez quatre dieux qu'il seroit vengiez de Castelains et lez deust poursievyr jusquez en Castille ; mais en tant qu'il ralioit et prioit sez gens du bien faire , vous devez croire que le bestail s'eslongoit d'eulx et la premiere embusche commencha , au commandement de leur capitaine , a prendre la fuitte pour mieulx decepvoir lez payens , lesquelz ne cuidoient jamais venir assez a tempz pour lez detrenchier et mettre a mort ; anchois leur meneur , l'admiral de Grenade , desirant de vengier sa perte , tout le premier s'esmut et en courant de plains eslais disoit : « Apprez cez chetifz Crestiens , beaux seigneurs ! » fait il , « Apprez ! Apprez ! Car ilz ne nous osent attendre et sy ne nous peuent eschapper se lascheté ne nous tient .
» A cez moz poindirent payens apprez leur capitaine de sy grant radeur que ce sembloit tempeste qui courust sur la terre et noz gens devant qui bien sçavoient faire du desconfy ; sy fu la cause princippale dont lez payens furent decheus , qui tant lez sievyrent qu'ilz passerent l'embusche du conte d'Artois qui leur affaire avoit bien esgardé du commencement jusquez en fin ; sy ne fist plus long sejour car tout advisé de son fait estoit et tant avoit admonnesté et prié par bellez parollez ceulx de sa compaignie que mieulx eussent volu mourir en la place que monstrer couardise et paour ; sy desrouterent ensemble et se ferirent en leurs ennemis de telle volenté que chascun de prime venue porta le sien par terre .
Sainte Vierge , Dame ! Que payens furent esbahis quant sy soubtillement se trouverent advironnez et encloz dez Crestiens ! Lez plus hardis et diligens a la poursieute eussent bien volu estre hors de cestuy dangier mais , comme l'en dit de coustume , il couvient de telz bois comment l'en a faire fleschez ; la se mist a deffence qui ne volu vivre honteusement et morir a martire car a paine eussent lez Sarasins sceu fuyr pour lors , pour ce tindrent fort l'estour qui trop leur fu soubdain et dommagable et ne sçavoient mettre conseil ne quelque ordonnance en leur fait tant lez hasta de prez le noble conte d'Artois , lequel au cours de la lance lez tresperchoit et renversoit en ung mont ; il crioit : « Castille ! Castille ! » a grant alaine pour sez gens esjoÿr et , quant il tint l'espee ou poing , Dieu scet comment il la faisoit sentir amerement a sez ennemis , lesquelz le fuioient comme la mort et disoient par lez merveilleux fais d'armez qu'i lui veoient achever : « Fuions ! Fuions ! Car vela le Dieu dez Crestiens qui se combat pour ceulx de sa loy .
» Le cry fu en sa venue sy enforchié que bien l'entendirent ceulx de la premiere embusche qui a cop retournerent sur leurs ennemis et sy viguereusement lez assaillirent que tout trambloit devant eulx ; et ceulx qui nagairez lez chassoient furrent dechassiez d'eulx honteusement ; l'amiral de Grenade , voiant Sarrasins fremir et esbahir , lez en reprist durement en disant : « Mal vous y portez , beau seigneurs , quant pour ung petit monceau de gens vous voy ainsy desbareter ; et mal monstrez que soyez amis du roy quant son honneur laissiez amenrir par ceulx qui vers vous n'avroient duree , se vostre devoir voliez faire .
Mal vous souvient dez bellez victoirez , dez grans ricessez et dez grans bataillez qu'en sa compaignie avez tant de fois gaigniez ; mais par la foy que je doy a mon dieu Mahom , se cez faulx Crestiens nous eschappent par vostre coulpe , la perte en tournera sur vous .
» Et tant leur dit cestuy admiral qu'ilz se rassemblerent et prindrent cuer plus fier que devant et a son exemple coururent sus aux Crestiens qui ne lez doubterent se petit non ; la furent faittez pluiseurs apertisez d'armez de chascune dez partiez , de quoy le raconter seroit chose trop longue , et aussy a faire comparison n'estoit ce rienz vers lez fais du tres eureux conte d'Artois qui de plus en plus faisoit haultez merveillez , tant d'occire hommez et chevaulx comme de secourre a tous besoingz ceulx de son party qui gairez n'eussent duré sans son aide et viguereux secours , car ja soit ce que payens fussent de courage tres aspre et hardis , sans monstrer qu'ilz eussent volenté de fuit mais en grans de combatre plus que devant comme ceulx qui estoient tous raliez soubz la grant baniere de Grenade ; toutesvoiez le vaillant conte se bouta avecque lez siens ou milieu d'eulx de telle fachon que , chascun cop qu'il ruoit , la mort d'un homme y estoit , pourveu qu'il l'assenast au plain ; et , a vous dire , son corpz y fu tant redoubté que lez plus fors et bien armez fuioient son encontre et le disoient estre faé ou homme inmortel , car jamais n'avoient veu le pareil ne faire a chevalier , tant fust de proësse paré , le disme de ce qu'il faisoit .
A l'eure que la bataille fu en son feu et que le conte d'Artois se maintenoit comme vous oëz , estoient lez deux contez de Castrez et de Bonnevent auprez l'un de l'autre , regardans par grant amiracion le conte d'Artois courre et racourre de bataille en estour sans cesser abatre chevaliers , fendre healmez , perchier escus et finablement tout destruire devant luy , dont ilz louerent Dieu de bon cuer , disans que son corpz souffisoit assez pour mettre fin a la dolereuse guerre qui tant longuement avoit le bon peuple crestien tenu en subjection ; sy s'esvertuerent et , avecquez leurs gens qui tous estoient garnis de hardiesse , mirent tout pour le tout , c'est a dire se habandonnerent pour morir ou estre victoriens de telle heure que par vive puissance ilz se vindrent arrester au lieu ou le conte faisoit morir payens par monceaulx ; sy luy fist leur venue grant joie et a pou de parollez avecq eulx il fendy lez rens , abaty leur estandart et au poursievre encontra devant luy l'amiral de Grenade ; sy luy donna tel cop au plus hault de son healme que tout estonné le porta ou milieu dez siens ; et ne sçavoit s'il estoit jour ou nuit tant fu adolé et mal atourné , dont payens furent comme esperdus et le cuiderent mort ce que non , mais jamais du champ ne se fust ne fust relevé , se n'eust esté par l'aide dez aulcuns sez meilleurs amis , lesquelz le remirent a cheval et , pour abregier , avecquez luy se mirent par destrois et boscagez a sauveté ; sy n'y eult adont plus nul conroy tenu ne quelque deffence ez payens car lez plus asseurez prindrent la course ; et bien eureux se tint celuy qui en eult le loisir , par quoy vous devez entendre que occision y fu grande et terrible car de .XL. mille hommez qu'ilz estoient du commenchement , il n'en eschappa mie plus de mille et pour ce qu'ilz furent sievys du conte d'Artois jusquez aux baillez de leur porte ; toutesvoiez se sauva ly amiral avecquez ceulx qui le releverent et sauverent et , quant ce vint a la congnoissance du roy de Grenade , il en fu tant merveilleusement couroucié qu'il sembloit qu'il deust son sens perdre ; et ainsy qu'en ceste doleur il se pourmenoit , vint en sale l'amiral , non mie sy joieux d'assez comme il s'en party , mais sy matz et recreans qu'il ne se pouoit soustenir , de quoy le roy se perchupt bien et dit comme par ramprosne : « Vous y avez esté , amiral , » fait il , « mais de chose que vous y ayez prouffité ne conquis , ne me savroye donner joie non feroit mon peuple que je vous chargay de garder , car riens n'y a dont il se doye loër et paz ne le vous baillay pour faire ainsy morir et destruire par une sy petite compaignie de gens et , pour ce que je ne sçay entendre comment tel chose puist estre advenue sans vostre coulpe , couvient il que cy m'en dÿez la maniere .
» « De voz hommez suis je le plus dolant , sire , » fait il , « or en demandez la verité a qui qu'il vous plaist ; mais quant voulez sçavoir par qui ceste desconfiture a esté , je vous respons que ce a esté par je ne sçay quel dyable ou le Dieu dez Crestiens qui toute jour ne cessa d'occire gens et de faire lez plus grandez appertisez , de quoy on sçavroit en histoire parler et tant vous dis que , pour quelque paine ou affaire qu'il ait eu , il n'en perdy oncquez , tant fu peu de vertu ; anchois plus est venu avant , de tant estoit il plus frez et nouveau et , se de sa force vous ose dire , il n'ataint homme a plain cop qui jamais apprez ait besoing de mire ; je l'ay rencontré neantmains sur lez rens car en passant il me donna telle descharge sur mon healme que tumber me couvient par terre sy rudement que je n'en voroye encore autant avoir et attendre pour tout le monde ; sy loue lez haulx dieux quant de luy suis sy bien eschappé ; et , a tout conclure , il suffiroit assez pour destruire tout ung roiaulme .
» Quant le roy payen oÿ ce , il fu moult esbahy et fu contempt de son amiral atant , sans luy dire plus laide parole ; et bien congnoissoit sa bonne vaillance et leaulté ; sy jura , quant il eult une espasse pensé , qu'il assemblera telle puissance que bien s'en vengera et dez lors , tout chaudement , il envoya en pluiseurs royalmes et nacions certains et seurs messagez pour avoir secours , lesquelz y vindrent comme cy apprez sera contenu et devisé quelz genz et de leur maniere de faire .
Cy devise de la grant assamblee que fist le roy de Grenade pour entrer en Castille .
Pour la desconfiture mortelle dez payens fu deul grant en la ville de Grenade , car pou de gens y avoit quy n'y eussent perdu perez , frerez , maris ou parens ainsy que aultrement il ne se peut faire ; et le roy souverainement en fu jusquez au desesperer ; non pourtant il fist fermer lez portez et faire bon guet aux murs de sa ville pour le plus seur , menachant terriblement lez Crestiens qui ad ce gairez ne s'arrestoient , anchois , tous esjoÿs de leur bonne fortune , se logerent assez prez du champ ou la bataille avoit esté faitte et , le lendemain , ilz se mirent au retour atout leur butin , tous chargiez de la ricesse de leurs ennemis et esploitterent tant qu'il vindrent la ou estoit le roy de Castille qui desja savoit de leurs nouvellez , dont il menoit joie plus que dire ne vous saroye ; sy vint audevant du conte d'Artois et luy fist beau recueil , comme raison estoit , en luy disant : « A vous soit joie et honneur , noble conte d'Artois ! Et loé soit Dieu de vostre venue , car je suis asseuré d'avoir par vous victoire de mez ennemis .
» Et en assez d'aultrez beaux moz , le baisa et acola amoureusement .
Apprez toutte bonne chiere faitte et bienviengnanz , le roy se party d'illecq et se retrahy dedens sa ville de Cordoue pour estre a seureté et mieulx de l'entreprise dez payens sçavoir , car bien sçavoit que le roy de Grenade ne le lairoit mie ainsy paisible ; et a la verité il n'en avoit nulle volenté , car , comme j'ay cy dessus escript , sy tost comme il seult sa honteuse desconfiture , toute argüé et plain de couroux , il manda secours aux rois de Thunez , de Barbarye et de Fez , lesquelz luy envoierent chascun leur connestable acompaignié de .X. mille hommez , sans ceulx de son pays de Grenade , dont il eult bien .IIIIXX. mille ; et s'assemblerent tous devant Grenade ; sy ne devez estre esbahis se le roy fu joieulx , car certez il le fu assez ; et bien luy sembla que toute la crestienneté ne estoit paz souffisante a contrester a son armee , laquelle fu nombree a cent et dix mille hommez ; pourquoy , apprez tous consaulx tenus , il se mist aux champz et ordonna de sez gens comme l'en fait en guerre , car il fist avangarde , bataille et arrieregarde , qui estoient trois compaigniez separeez l'une de l'autre et logoient a part , comme mieulx le sçavoient faire ; de ceste premiere avangarde fu meneur l'amiral de Grenade a .XXXVI. mil combatans , pour ce qu'il congnoissoient bien le pays ; et de la grant bataille estoit servy le roy payen , acompaignié de plus de quarante mil hommez ; et en l'arrieregarde estoient lez trois congnestablez dez roys de Thunez , de Barbarye et de Fez atout leur .XXX. mille qu'ilz avoient amené ; et en telle ordonnance se mirent a chevauchier devers Cordoue , en grant bruit et leesse , aussi asseureement comme s'ilz eussent esté amé de tous ceulx qui vivent au monde .
Sans espiez ne truchemenz ne sont a painez jamais gens de guerre , tant s'en sçachent garder de prez , mais aux aulcuns en prent bien et tout avantage et au contraire aux aultrez toutte perdicion et dommage , sy ne poet on faire sez entreprisez trop secretement ; et qu'il soit vray , prouver le puis , pour ce que le roy de Castille , estant a Cordoue , avoit transmis deux de sez espiez en la ville de Grenade pour savoir le fait et couvine de sez adversairez , lesquelz veirent bien l'assemblee et le partement dez Sarasins et toute leur maniere de faire sçavoient ilz comme eulx mismez ; sy parlerent ensamble a secret et tant que pour le mieulx l'un d'iceulx dit qu'il retourneroit secrement a Cordoue et noncera au roy la venue dez payens , leur nombre et leur ordre de chevauchier pour pourveïr de bonne heure a sa besongne en disant a son compaignon que l'endemain , sy tost qu'ilz seroient logiez , qu'il pensast de venir a certain lieu , devisé entr'eulx deux , ou ilz se retrouveroient entre l'ost et Cordoue adfin que , se d'aventure besoing estoit , qu'il sceust mener lez Crestiens sy proprement que sans faillir ilz peussent sur leurs ennemis aborder ; fin de compte , il fu ainsy acordé pourquoy l'un demoura avecquez lez payenz qui de luy ne se doubtoient et l'autre se mist a chevauchier en grant haste vers la ville et , par grant dillygence qu'il mist en son voiage , il fist tant qu'il vint au matin a Cordoue ; point ne dist l'istoire sy renouvella de cheval car long chemin y a d'un lieu jusquez a l'autre comme aucquez de deux journeez , mais comme l'en dist par coustume , haste ou besoing fait la vielle troter ; au fort , pour abregier , il ala devant le roy de Castille qui bien joieux fu de le veoir , car incontinent le recongnut ; sy luy dit tout haultement en la presence du conte d'Artois : « Or cha , tost , beau sire , comptez nous de voz nouvellez ; avez esté a Grenade ? » « Par foy , » fait l'espie , « voirement y ay jou esté et veu le roy que tant devez haÿr , lequel a assemblé tant de payens c'oncquez tant n'en vey en ung mont .
» Alors ly conta de fil en lisce ce qu'il sçavoit et avoit veu et la maniere du faire que tenoient lez .III. compaigniez dez Sarrasins et ce qui avoit esté conclut entre eulx deux , c'est assavoir luy et l'autre espie , et a quel lieu ilz se devoient renconter ; tout bien mis en memoire sans riens oublié de ce que l'espie fist rapport , fu faitte relacion de par le roy devant son conseil pour avoir sur ce advis et user par subtillité ; si furent lez barons d'une voix que tout ce que le conte d'Artois en diroit seroit tenu et de ce luy requirent tant qu'il ne s'en peut excusez ; anchois respondy en audience : « Je sçavés vous , sire , » fait il , « que diligence en guerre est bien seant et quy puet prendre despourveus sez ennemis , quelque traveil ou meschief que l'en y ait , toutesvoyez est la paine bien emploiee et en est honnourablement fait le loyer ; sy conseille et prie que me livrez jusques a .XII. mille de voz gens , lesquelz je conduiray , a la grace de Dieu et au moyen de ceste espie , en tel lieu ou je feray tant sur voz ennemis que bonnez et joieusez nouvellez en porrez oÿr .
» Moult sambla bon cestuy conseil a tous ceulx qui illecq estoient ; si fu ainsy fait et la charge donnee de .XII. mille combatans au conte d'Artois , lequel se party hastivement , son espie tousjours devant qui le mena a si grant esploit qu'il vint , comme ung pou apprez soleil couchant , ou lieu ou desja l'autre espie du roy de Castille lez attendoit .
Dez grans vaillancez du noble conte d'Artois et comment lez payens mors et desconfis par sa haulte proësce .
Tant chevaucherent radement lez Crestiens doncquez qu'ilz parvindrent au lieu determiné ou l'espie seconde les avoit ung pou attendu ; et bien congnut aux enseignez et penons qu'ilz portoient que c'estoit ce qu'il demandoit ; sy se vint presenter incontinent devant son compaignon l'espie premiere , lequel le monstra au conte d'Artois qui amiablement le rechut en disant : « Que nous direz vous de bon , beau sire ? » fait il .
« Ou avez vous laissié lez Sarrasins ? » L'espie respondy : « Par foy , sire , » dit il , « je vieng de leur ost et ay bien sceu faire mon yssue si secretement que de nul n'ay esté perceu ; il sont a .VIII. lieuez d'icy , laz et travilliez de la grant journee qu'il ont faitte , cuidans sousprendre lez Crestiens et que leur venue ne soit point alee jusques au roy de Castille ; si viennent et se repoosent pour ce tres seurement , sans faire guet ne nulles acoutez ; et a vous dire il sont encorez logiez en trois placez assez loingz l'un de l'autre et l'amiral de Grenade le premier est en une belle plaine si grant et spacieuse que moult est en beau gibier qui le vouldroit querir ; si vous y sçavray bien mener , se vostre plaisir est de l'aler escarmucier .
» « Ouy , certez , » respondy le conte , « sy vous renderay cestuy service a cent doublés .
» Lors fist dire de logis en logis que chascun pensast de repaistre a coup pour monter a cheval ; et ainsi se fist communement sans faire le moins de friente que faire se pourroit et , quant tous furent prest , le conte se mist a chemin et l'espie devant ; si cheminerent a la clarté de la lune tant que , a une heure ou environ devant le jour ilz choisirent lez feux de l'ost de l'amiral et adont se arresta le noble conte , appella ung chevalier sage , hardy et de bonne conduite et luy bailla la moittié de sez gens avecquez l'espie pour lez guider et luy dist qu'il feist telle et si bonne diligence qu'il allast advironnez l'ost dez payens par devers l'ost du roy de Grenade , qui estoit a son opposite , pour ferir et enclore l'avangarde pour plus dommagier et esbahir leurs ennemis , ce que le chevalier fist de bon cuer , desireux de complaire au conte d'Artois qui , si tost qu'il eult de sa besongne ordonné , il ennorta et pria sez gens de bien faire en disant : « Avant , noblez Crestiens et champions de l'eglise ! Soyés fors et courageux a combatre ceulx qui tant de persecucions vous appareillent et qui la Sainte Loy de Dieu veullent confondre ! Esvertuez vous a vengier la mort de Nostre Seigneur sur cez felons mescreans et faittez de eulx ce qu'il cuident faire de vous ! » Et , apprez pluseurs beaux moz qui ne sont point ycy mis , pour eschiever long conte , luy et lez siens de sy grant volenté poindirent lez destriers dez esperons et se vindrent fourer ez logis dez payens ou il n'y avoit escoute ne guet quelconquez ; se ferirent a tous costez et renverserent tentez et pavillons , occioient gens tout a fait car lez pluseurs estoient nudz , c'est a entendre sans harnois ne bastons deffensablez ; et ceulx se mirent en armez qui le loisir en avoient et lez autrez aloient fuyant vers lez logis de leurs chiefz , sans arroy , lez ungz a cheval et lez aulcuns non , desquelz vous devez croire que l'occision fu grande et lez cris merveilleux .
Soubdainement payens furent assaillis qui leur tourna a grant perte , car , ainchois qu'il fussent a demy armez , il en y eult sur le champ plus de dix mille mors , sans lez affolez et navrez dont les cris furent sy grans et horriblez que lez mille que le noble chevalier menoit de l'autre costé en oÿrent bien le son , sy se hasterent ; tous a ung cop se ferirent entre lez payens de sy grant radeur que tout trambloit a leur venue ; lez Sarasins , qui peurent estre lez premiers prestz , se tirrerent devers l'amiral , lequel fu ou millieu du logis en la plaine tant effrayé que merveillez , monte a cheval demandant que c'estoit .
« Sy m'est Mahommet , sire , » fait ung payen , « ce sont Crestiens avec celuy qui tant nous fist l'autre jour de dommage , car je l'ay veu en la presse ou il met a fin ce qu'il treuve .
C'est le mort dez Sarazins et le deluge de nostre force .
» Quant l'amiral entendy cez mos , il ne fu gairez joieulx ; non obstant , avecques .XX. mille hommez de toutez gens qu'il avoit autour de luy , il se mist a deffence , criant : « Grenade ! » haultement pour sez gens encouragier , et rencontra compaignie dez Crestiens qui derreniere estoit entree en l'estour et l'assailly a grant puissance , cuidant que ce fust tout et moult luy donna a souffrir pour une espace ; et plus eust fait quant le conte d'Artois acouru celle part comme celluy qui ne queroit synon lez plus fierez rencontrez et lors qu'il vit lez siens ainsy advironnez de Sarasins , il cria : « Castille ! » a grant alaine , coucha la lance , hurta le destrier et se plonga enmy la bataille de telle heure qu'il en porta par terre plus de .V. avant que lance luy faillist ; si retouvra son espee vistement , de quoy il n'avoit fait jamais plus grant merveille d'armes qu'il fist alors ; anchois , quant lez Sarasins le congnurent et veirent sy desmesureement contenir , ilz furent comme tous espoëntez et au rebours lez Crestiens tant encouragiez que hardis que chascun en valoit deux et se plongerent , pour le vous faire brief , entre leurs ennemis plus fiers que lions de telle heure que , par leur vaillance et bonne aide du noble conte d'Artois , ilz misrent en desarroy lez payens et furent abandonnez leur logis pour prendre la fuite devers la grant bataille du roy de Grenade , car comme l'admiral veist sa maleureuse desconfiture et que le demourer seroit sa mort et perdicion , il se mist avecquez ceulx qui furent sy eureux a sauveté ; sy ne fu gairez longue la chasse apprez eulx pour ce que le conte d'Artois fist a la retraitte sonner , pour ce que mie ne vouloit faire tant de sa volenté qu'ilz en eussent perte et dommage , disant avecq le proverbe que bon fait laissier la chose quant elle va bien que pis n'en viengne .
Les Sarasins desconfis , doncquez , comme cy avez oÿ se mist le conte d'Artois au retour avecquez ses gens tous chargiez dez ricessez dez Sarasins et tant joieux de leur victoire , comme vous le pouez croire , arriverent sans empeschement a Cordone ou la nouvelle estoit desja espandue par la ville et de fait devant le roy de Castille quy avecquez sez barons monta a cheval et vint recueillir le noble conte tres honnourablement ; si firent tout communement au mieulx et plus joyeusement qu'ilz le peurent faire en disant chansons , dis et loëngez de toutez manierez que tous se baignoient en joie et estoit comme sans fin ; et pour ce que le raconter seroit longue chose , je m'en passeray atant .
Anchois veul venir a parler de l'amiral et dez siens , lesquelz a grant confusion coururent tant qu'ilz vindrent a la grant bataille du roy de Grenade , lequel , certain de sa perte , fu sy doulant que son sens et pacience ly faillirent et devint comme tout foursené ; et se de sa part il fist deul merveilleux , je dy que sy firent sez hommez et pour cause , car de .XXXVI. mille qu'ilz estoient en l'avantgarde , il ne s'en sauva que .IIII. mille , quy leur fu grant esbahissement ; non obstant , le roy payen ayant son frain rongié ung tantet , se revint en sa vigueur et , plus alumé de despit qu'oncques , commanda chascun estre en armez car il disoit qu'il ira apprez ceulx qui ce dommage luy avoient fait et en prendra vengance quoy qu'il couste ; pourquoy l'en se mist aux champz de grant volenté et lez compaigniez s'avancerent et se joindirent ensamble , c'est a dire l'arrieregarde avecquez la grosse puissance du roy , et chevaucherent sur ce pourpos qu'ilz poursievroient lez Crestiens et que tres bien eussent fait , n'eust ce esté qu'ilz passerent par la plaine ou leurs gens mors par monceaulx , dont ilz eurent tellez doleurs en leurs cuers que toute leur puissance fu convertie en larmez et doulereux cris ; et tient l'istorien que ce fu la principale cause quy sauva noz Crestiens de grant inconvenient , car lez aulcuns et pluseurs y trouverent leurs parens et amis lesquelz ilz sepulturerent comme ilz le pourent faire en faisant telz regretz que l'en a coustume de faire en tel caz ; finablement ilz tirerent avant en pays manechant lez Crestiens de mort ; et tant firent diligence de chevauchier qu'ilz vindrent logier a une petite lieue de Cordoue , mais mieulx se tindrent sur leur garde qu'il n'avoient a coustume et le lendemain se remirent a chemin et assez prez de Cordoue arriverent , ce dont le roy de Castille sceult tost la verité et pourtant assambla son conseil ou maintez chosez furent debatuez ; mais enfin , par l'opinion du conte d'Artois , lequel meurement ordonnoit sez responcez , fu conclud que l'en yssiroit en bataille contre lez Sarasins sans plus atendre et lez laissier point plus enforchier de gens tandis qu'il estoient en effroy et acourdis pour lez dommages que desja ilz avoient recheu et que , au regard du petit nombre dez Crestiens , on ne feust ja pour ce desmeu de combatre , car ilz estoient bien encouragiez et garnis de bons couragez avecquez la fiance de Dieu qui lez aidera et confortera a deffendre Sa Saincte Loy .
Comment le conte d'Artois amonnesta lez barons de Castille au bien faire et de la grant bataille ou il fist moult de grans proëcez , dont en la parfin lez Sarasins furent vaincu .
Bien parla et ennorta lez barons de Castille le noble conte d'Artois tant qu'il fu tenu a trez sage prince comme il estoit et , pour conclure , fu trouvé que , la ville suffisamment deffendue , ilz en pourroient mener jusquez a .XXXm. , desquelz l'en fist .VI. bataillez et bailla l'en au conte d'Artois la premiere avecquez .V. mille hommez desireux de luy tenir compaignie ; la seconde fu chargié au conte de Castrez , la tierce au conte de Bonnevent , la quarte pareillement et .Ve. aux grans maistres de Saint Jaque et de Castille ; et lors fu determiné que le roy conduiroit la derniere , mais point ne se partiroit de la ville jusques ad ce que toutez lez bataillez de sez ennemis fussent assemblez en ung , adfin de lez decevoir et enclorre ; et aussy fu dit que son yssue ne se feist paz par la porte devers l'ost pour ce que Sarasins ne s'en donnassent garde ; toutez cez chosez doncquez ainsy dittez furent loueez et aprouveez ; sy fist chascun faire sez preparatoirez le plus celeement que l'en peut et toute la nuit ne cesserent de mettre leurs habillemens a point ; et , le jour venu , ilz oïrent la messe devotement ou ilz firent leurs prierez a Dieu de bon cuer adfin qu'Il leur donnast force et pooir de garder et soustenir la Sainte Loy ; et puis , ce passé , ilz s'armerent , monterent ez chevaulx et se mirent aux champz , eulx recommandant en la garde Nostre Seigneur ; sy furent tost choisis et percheus de leurs ennemis , dont l'ost fust esmeu et adverty et le guet du jour mis en deffence , quy estoit .VI. mille , soubz la conduite du chastelain de Gibaltar quy leur vint audevant , reconfortant sez gens comme vaillant chevalier qu'il estoit ; et , pour commenchier la jouste , il vit le conte d'Artois couchier sa lance , se dist qu'il l'esprouvera de prime face ; pourquoy il brocha cheval dez esperons et le vint encontrer de sy grant radeur qu'il rompy sa lance sur son escu , mais le conte le fiert de la lance si bien qu'il le porta jus du cheval sans le blescier mortelement ne brisier lance et passa oultre et de ce poindre mesmez en abaty deux tout de route qui venoient pour rescoure leur maistre ; et tant que lance luy dura , il ne cessa de occire et abatre ceulx qu'il rencontra ; ce fait , il tira l'espee que bien savoit manier et se prist a faire rens autour de luy et fiert a destre et a senestre d'estocq et de taille , sans nul espargnier , si terriblement que tost son corpz recongneu dez payens qui l'un a l'autre disoient : « Gardons nous de cestuy la , beaux seigneurs , » font il , « car desja nous a tourné en desconfiture par trois fois ! Fuions sez copz car c'est nostre mort ! Mahon , le puissant dieu , le voelle confondre ! » Et adont se merlerent Crestiens dedens lez Sarasins qui a grant paine avoient relevé leur capitaine ; alors commencha l'abateis grant et horrible car la ne fu respit ne trieve donnee et endementiers que ilz se combatoient de grant volenté , mist paine le roy de Grenade de faire sez bataillez , en intencion de estre vengiez a ceste fois de toutez lez ennuyeusez pertez que lez Crestiens luy avoient fait ; il fist .V. bataillez qu'il donna a gouvrener aux principaux de son armee , comme la premiere a son admiral , lez autrez trois aux amiraulx de Thunez , de Barbarie et de Fez et la derraine demoura soubz sa conduite , dont en chascune d'icellez avoit mis plus de .XIIm. combatans et en son arrieregarde en retint .XVI. mille et bien n'eust pas achevé ceste ordonnance quant nouvellez luy vindrent que la compaignie du capaitaine de Gilbaltar estoit comme desconfite et preste de fuir par lez haultez vaillancez du chevalier qui faisoit plus fort c'onques mais ; pourquoy il fist haster la bataille de son amiral , lequel eust trop mieulx amé le demourer et luy pria qu'il pensast de toutez sez douleurs vengier et garder son honneur comme celui en qui gisoit sa fiance .
Que vous diroit on plus ? L'amiral et sez gens se vindrent fourer ou milieu de sez Crestiens et leur donnerent tant a souffrir que , sans l'ayde de seur confort du conte d'Artois , de leur vie n'estoit rien ; mais il lez entretint et semondy du bien faire , disant que mieulx valoit mourir honnourablement , se Dieu l'avoit ainsi ordonné , que fuir honteusement et estre ocis en fuyant .
A la priere et exemple du conte d'Artois , se rencouragerent lez noblez hommez crestiens et soustindrent le faix d'armez sy puissanment que d'eulx on ne porroit que bien dire et , se lez payens lez assailloient soubdainement , ilz se deffendoient viguereusement et leur firent groz dommage , de quoy l'amiral , plain d'orgueil , estoit comme tout foursené et menachoit sez hommez pourtant que si petit peuple lez recevoit et faisoit comme reculer et de sez moz fist tant qu'ilz rassemblerent et assaillirent lez Castilliens de grant force et vigeur , tant que moult en despleut le regard au conte de Castrez quy ne volu plus attendre ; anchois , au sonner trompettez et clairons , fist advancier sa bataille et entrer en l'estour de tel force que tout en trambla la champaigne pour leur venir ; Dieux scet comment chevaliers et chevaulx furent adont renversez et comment menbrez , testez et aultrez furent detrenchiez soudainement ! Sarrasins ne se savoient du quel costé garder , sy les couvint retraire par force , veant l'amiral de Thunez qui encore n'avoit cop feru ; sy en fu luy et sez gens plus fiers , frez , fors et moins esbahis , car mie n'avoient esprouvé la vaillance du conte d'Artois ne dez Crestiens ; sy cuiderent bien qu'il n'en y deust avoir que pour eulx , sy se vindrent mettre en la merlee et faire merveillez en venir , mais riens ne presterent ou donnerent que incontinent et au double ne leur fust rendu ; la fu grant l'orreur du sang qui a terre fu espandu et lez cris haultains et dolereux que lez navrez faisoient ; moult bien le fist le conte de Castre et assez le loua le conte d'Artois qui ne faisoit tousjours sinon rage desmesuree de tuer payens et abatre enseignez et lez penons pour esgarer , esbahir sez ennemis quy tousjours croissoient et habondoient de plus en plus ; l'amiral de Barbarie , veant la bataille fort eschauffee et sez gens resortir , fist desrengier lez Barbarins et entrer dedenz l'estour ou bien vindrent a point pour ceulx de leur party ; sy se prindrent a getter dars , gavreloz sy espoissement que moult navrerent noz Crestiens , mais adont vint a leur secours le conte de Bonnevent qui , avecquez l'ayde dez siens , lez fist autant reculer qu'ilz s'estoient avanchiez ; et lors se rassemblerent Crestiens et coururent , comme loupz affamez font entre ung monceau de brebis , sur lez Sarasins qui leur moustrerent fire deffence et resistence et par droitte puissance lez assaillirent de grant cuer ; et trop leur fu forte et dure ceste partie , car lez Crestiens ne furent adont que .XV. mille , de toutez gens qui se combatoient , contre plus de .XLVI. mil payens desirans leur mort plus que rien du monde ; non obstant ilz s'en retindrent serrez et ensamble autour de leurs capitainez quy bien et sagement lez conduisoient et , par esproeuve d'armez , ilz soustindrent la bataille sans gairez avoir de dommage , tant que force fu a l'amiral de Fez de assambler aux horions comme il le fist , dont vous devez croire que l'occision et cry renforcha au plus grant que par avant ; le maistre de Saint Jaque et celuy de Calestrave , atout ce qu'ilz avoient de gens , se mirent au dos de leurs ennemis par ung costé ou mieulx peurent besongnier et eulx d'eulx ainsy le firent par grant senz et tout a proppoz , pour ce que toutez lez eschiellez estoient assembleez en ung , excepté celle du roy de Grenade , lequel , sy tost qu'il vey lez Crestiens embesongniez au ferir , cuidant que ce fust toute leur puissance , pria sez gens de faire bon devoir et qu'en ceste journee ilz seroient au dessus de leurs grans ennemis qui leurs parens et amis avoient baigniez par cruelle mort en leur sang et qu'ilz pensassent du vengier , ce qu'ilz luy promirent , et veritablement eussent trez volentiers fait , mais Dieu de Sa Grace y pourvey aultrement , comme cy porrez oÿr .
Vous devez savoir au vray que le roy de Grenade fu joieulx du hault et bon voloir qu'en sez hommez apparoit ; il ne la fist paz longuez toutevoiez , comme celuy qui jamais ne cuidoit venir assez a tempz a sa mort ; anchois s'en vint pour luy plongier en criant : « Grenade ! » parmy lez Crestiens qui , pour le grosse armee quy le sievoit , endura moult de paine et de mesaise et tost eussent tourné en desarroy , ne fust le soustenement et compaignie du vaillant conte d'Artois , lequel , veant le besoing croistre et payens sourdre a tous costez , il recouvra une lance , criant : « Castille ! » haultement pour resjoÿr lez siens , qui a son cry se rassemblerent autour de luy , et se fery de plaine course en la plus grant presse de la bataille du roy de Grenade et en abaty tant que nul a paine le porroit croire ; au fort , quant lance luy failly , il tira l'espee et tant s'abandonna sans riens douter que mal gré en eussent sez mal vueillans ; il s'approcha du roy de Grenade et , au passer qu'il fist , luy donna tel cop d'espee sur son healme qu'il tumba par terre sy estourdy qu'il ne sçavoit qui luy estoit advenu , dont payens furent sy effrayez qu'il laisserent toutez chosez et le releverent a grant paine ; et quant il fu revenu en sa memoire , il fu tant honteux de sa meschanté qu'il ne pooit parler et bien dit que morir veult , se tost ne se venge de celuy qui entre sez gens ainsy l'a abatu vilainement ; adont fist sonner trompettez et aultrez instrumens de si haulte bondie que l'en n'eust paz oÿ le tonnoire ; par ce entendy bien le roy de Castille et qu'il estoit tempz de faire son yssue pour secourre lez siens , ce qu'il fist ; et desja en estoient lez pluseurs yssus qui n'atendoient que l'eure et , quant ilz furent aux champz , ilz se mirent a la course sans desroy et sy soudainement entrerent entre leurs ennemis que lez plus hardis en furent fort espoëntez et lez Crestiens tant encouragiés et renconforté de cestuy beau secours que , a tout conclure , ilz mirent en fuitte lez payens , dont ilz firent sy terrible execucion que de cent et .X. mille que ilz estoient , quant ilz partirent de Grenade , ilz n'en retourna paz plus de .X. mille ; mais toutesvoiez leur roy eschappa avecquez ceulx qui plus avantageux estoient montez , mais de tous ceulx qui estoient de pié , ne fault ja parler , car tous furent tailliez par piechez ; sy fu la chasse grande et active ; se n'eust esté la nuit qui lez departist , plus eussent perdu lez payens , qui a grant confusion et dommage inreparable rentrerent avecque leur roy en Grenade ou le recueil et la joye c'on fist de leur venue ne fist gairez rire ne esjouyr gens ; anchois chascun plouroit son amy plus amerement c'oncquez mais , sans avoir plus esperance en leur fait .
La bataille vaincue au prouffit et honneur dez Crestiens , le noble roy de Castille s'en retourna en ville de Cordoue avecquez le conte d'Artois ; sy n'est paz merveillez , se l'en fist feste a sa venue , car de plus hault ne souverain bien ilz n'eussent peu faire joye que de la mortele desconfiture dez mescreans qui tant de griefz maulx leur avoient fait par long temps endurer ; lez clochez sonnoient , clers , prestrez et aultrez vindrent audevant d'eulx , chantant hymnez et loëngez a Dieu et le commun peuple crioit haultement : « Vive le noble conte d'Artois ! Vive fleur de proësse , miroir de noblesse ! Vive le plus vaillant de ce monde ! Benoit soit de Dieu celuy qui de noz ennemis anchiens nous a delivrez .
» Et , apprez ung million de toutez loëngez et joieusez proclamacions , il fu reconvoiez jusquez a son logis qu'il n'en peust oncquez aultrement faire ; le roy s'en ala reposer et sez barons et ceulx qui le voulurent pareillement , mais moult en y eult quy n'eussent peu dormir ne gesir en lit , se la nuit eust duré quatre , tant par estoient liez et joieulx de la victoire que Dieu leur avoit donné ; anchois faisoient feux , jeux et toutez manierez de joieusetez , de quoy souvenance puet donner memoire a cuer d'omme joieux et , sans riens espargnier , se conjoÿssoient ensemble amoureusement : ainsy se passa la nuit ; et le jour vint que tous communement se leverent et par grant devocion alerent a la grant eglise rendre gracez et loëngez a Dieu et a Sa Digne et Piteuse Mere , de la victoire de leurs ennemis comme bien le devoient faire ; tout ce fait , festez et joiez meneez par l'espasse de .V. jours , il fu ordonné de mettre sur les champz .XXm. hommez en la conduite du trez renommé conte d'Artois pour reconquerre par siegez et force d'armez toutez lez placez que le roy de Grenade avoit gaignié sur la seignourie de Castille , ce que le vaillant conte emprist de bon cuer et tant fist , pour la matiere abregier , que , apprez pluseurs durs assaulz , rencontrez et beaux faix d'armez , il en vint en bonne prosperité a chief et en rendy la possession et obeïssance au roy de Castille qui ne le savoit assez remercyer , assés loër , prisier et son renon auctorisier ; et , a la verité , le bruit du conte d'Artois fu y grant en payennie pour sez euvrez merveilleusez que les ungz ne menachoient lez aultrez , quant ilz se debatoient de langaigez , qu'ilz fussent rencontrez du conte d'Artois ; apprez toutez cez chosez ainsy acheveez , que cy dessus est devisé , le roy mist bonne garnison en Cordoue et par tout lez chasteaux du paiis , pour tous dangiers , et se mist a chevauchier devers Toullete , mais mie ne devez entendre que le conte d'Artois demorast derriere , car c'estoit tout son souhet que de soy y trouver pour veoir sez nouvellez amours , la belle fille du roy , dont il estoit feru sy au vif que plus n'eust peu estre ; sy luy tardoit moult que ilz y venissent , mais enfin ilz y entrerent a telle joye que se Dieux y fust mesmez descendu , car la royne , sa fille , le clergié et gens de tous estas leur allerent audevant plus d'une lieue hors dez portez et , apprez lez salutacions et baisiers , ilz s'acheminerent devers la ville ; sy fu le conte tousjours auprez de sez amours et ne luy ennuya point le chemin , ains luy sembloit que son cuer fust transporté en ung petit paradis seulement pour le grant bien qu'il prendoit au veoir le seignourieux maintieng dont la belle estoit garnie .
D'eulx nous taisons atant et venons a dire qu'ilz entrerent en la ville ou le roy et sez barons furent recheus a grant leesse plus especiale et parfaitte que dire ne vous sçavroie ; en grant joye sejournerent par aulcuns jours en Toullette le roy et lez haulx barons de Castille , disant en tous lieux du conte d'Artois tant de bien que jamais n'en avoient assez parlé ; sez fais , dignez de loëngez , estoient amenteus devant lez dames en la presence de la fille du roy qui ne lez escoutoit paz a regret et , fin de procez , ne sçavoit chascun faire feste de riens qu'il eust veu que de sa tres excellente proësse , pourquoy tout le monde le benissoit , amoit et prisoit sa vie .
Que vous tendroit on longuement ? Le roy , sa femme et sa fille , avecques leur chevalerie , se party de Toulette et ala en la ville de Daldolif , ou voulentiers se tenoit , et prist sa conclusion de sejourner et de fait fist logier le conte d'Artois tant bien c'oncquez mieulx sceut , le recommandant servir , cremir , obeÿr et honnourer comme soy mesmez et tant l'avoit en grace que jamais n'eust rien diffini de chose quy feist a peser sans son conseil et prudent advis , premirement oÿ et pour cause ; sy passoit le conte son tempz en toute joye avecq le roy et lez princez qui a son voloir inclinoient puis avecquez lez damez , qui de joieux devis le servoient , comme au penser amoureux de la belle fille du roy qui luy faisoit entr'oublier pays , femme et toutez aultrez chosez mondainez ; sy le layrons ung petit en cestuy plaisir gracieux passer tempz et dirons , pour continuer nostre traitté par ordre .
Comment la leale et noble contesse d'Artois se mist en queste en habit dissimulé pour trouver son mary le conte d'Artois .
Pour le departement du conte d'Artois menerent grant deul ceulx de son paiis et meismement la contesse sa femme , laquelle , comme elle oyst de la bouche de son seigneur profferer le derrain et dolereux adieu , lors qu'il se party de la ville d'Arras , vous devez sçavoir que toutez lez angoisseusez doleurs , que jamais dame sentist , le vindrent adont acompaignier pour acroistre son grief tourment et se passa pluseurs fois , tant qu'a son corpz avoit a painez aparence de vie et , quant son esperit avoit vigueur de parler , elle disoit en telle maniere : « Ha ! Fortune mauditte , que veulz tu faire de ceste desolee chetive , la plus desnuee de joye dez femmez de ce monde ? Dy moy que je t'ay meffait et pourquoy tu az osté de devant mez yeulx le beau , le bon , le doulx , le gracieux , celuy par qui je vivoie au plus souverain siege de ta roe ; et me flatoiez et norrissoiez de ton plus naturel lait comme se je fusse ta seulle fille et toute tienne et me sembloit que jamais ce bien ne me fauldroit comme si est voire failly ; si a fait que tout a cop , sans savoir pourquoy ne comment , je suis renversee en la plus basse partie de tous lez abismez de desconfort , ensevelie en pleurs et gemissemens , commme se Dieux m'eust ordonné en ce monde , mere de toutez destressez ; sy ne me sçay de ta rudesse a qui plaindre et n'ay espasse ne force d'assez blasmer toy et reprendre de ta desleauté , faulse et fraille Fortune , marrastre de leesse parfaitte et ennemie envieuse dez bons , car le cuer me criefve de fin deul lors que de tez fais inhumains me cuide mieulx plaindre ; sy te laisse pour telle comme tu ez , appellant pour vengance la mort qui trop tarde a venir .
» Et encorez vouloit quelque chose dire la bonne dame , mais l'entendement avecques le cuer luy faillirent et de rechief se pasma de grant angoisse quy le destraignoit .
De telz manierez d'entremez estoit la noble contesse servie pour l'absence de son seigneur ; sy laboura moult longuement en ceste piteuse paine , tant que apprez ung parfont soupir elle se prist a faire sez lamentacions et dire : « A ! A ! Mort aspre et rigoureuse qui riens ne espargne , est ta puissance perdue ? Et que ne viens tu vers moy plus asprement que le cours pour mettre fin a ma miserable vie , non paz vie proprement a parler mais mieulx voye et chemin de desespoir ? Ton dart rade et dez gens tres redoubté soit ma medecine , Mort que je desire et appelle plus de mille fois le jour pour moy oster du monde puis que mon amy m'a seule hanbandonnee sans donner esperance d'estre en sa gracieuse compaignie jamais ! » Et , apprez ung million de longuez et piteusez complaintez , elle se rescreva au plourer sy amerement que vous euyssiez dit que son corpz deust noyer en larmez , dont tous ceulx qui le veoient furent tant maris et troublez que de riens ne leur estoit synon a faire deul ; et ja ce que le conte de Boulongne , son pere , et sa mere , la contesse , le visitassent et confortassent par la meilleur maniere qu'il pouoient , s'y n'en passoit la leale dame comme en riens son anoy , anchois continua sez regrés par l'espase de .VI. mois aussy dolereusement a painez que le premier jour du partement son tres amé mary , pour lequel elle faisoit si mate chiere que sa face qui fu par avant blanche et tendre , coulouree comme ung ymage , se changa et degasta tellement que elle sambloit au regarder mieulx morte que vive et n'eust esté la diligente visitacion de la contesse , sa mere , qui a toute heure le pensa et compaigna , jamais ne se fust resousee ne mise en force et vigueur naturelle .
Tout mis en somme lez regrez et plains de la jone contesse d'Artois , petit a petit elle laissa son deul et se mist a penser par quel moyen elle porroit mieulx son seigneur retraire et parvenir a ce qu'il avoit dit , comme cy dessus est touchié , c'est assavoir qu'elle fust enchainte de sez euvrez , sa son sceu , et qu'elle eust de son gré son cheval , que moult amoit , sans ce qu'il en sceust rien et qu'il luy eust donné son dyamant , sans en riens sçavoir ; sy pensa la dame tant sur ceste chose que son engien , qui fu soubtil , luy fist signifiance que une fois elle en venroit bien a chief ; pourquoy , tout contrepensé et debatu , elle conclud en son leal courage de non jamais avoir repoz , et deust elle mourir en la paine , d'icy atant que vraye nouvelle sçavroit de son seigneur et en oultre qu'elle le verroit en chiere et en fache ; sy ne dormy gairez sur cestuy propoz , ainchois appella ung anchien gentilhomme qui moult de chosez avoit veu en son tempz , lequel fu tant privé du conte , son mary , et d'elle pareillement , que par devant tous ceulx de son hostel il estoit oÿ pour sa bonne grace et preudommie et luy dit coyement : « Une chose vous ay a dire , beau sire , Olivier , laquelle je ne vouldroye a nul aultre faire savoir pour la fiance que j'ay que le tendrez secret et aussy pour ce que bien sçay que moult amez le bien de mon seigneur le conte et le mien ; et se promettre le me volez de le ainsi faire , je le deserviray a vous et aux vostrez tellement que jamais ne sera heure que gré ne m'en sachiez .
» « De moy ne faittez doubte , dame , » fait Olivier , « car pour mourir ne desceleray vostre secret , s'il le vous plaist moy dire , attendu que ce ne soit contre l'onneur de mon seigneur vostre mary vers qui je ne feroye faulte pour chose du monde .
» « Nanil dia , » fait la dame , « Olivier , beau sire , Dieu me gard de penser synon tout ce que femme de hault lieu puisse honnourablement ymaginer ! Vous sçavez comment il me va pour le deppartement de mon seigneur et que nulle joye ne puet en mon cuer demourer a ceste cause , pourquoy il est force que je vous declaire mon intencion laquelle est telle que je me partiray brief de ceste terre et mettray mon corpz en vostre guide et conduite pour cerchier par toutez regions celuy sans lequel je ne pourroye longuement vivre , voire en habit d'omme car aultrement ne se porroit bonnement faire .
» De la grant amisté que la noble contesse avoit aprez son mary fu tres joyeulx le gentil Olivier qui respondy de bonne volenté qu'il luy tenra volentiers compaignie tant qu'elle venra a chief de sa queste amoureuse .
Moult fu remplie de joye la noble dame de ce que l'escuier lui devoit estre serviteur et vray conduiteur en son voyage ; sy dist l'istoire , qui le veult faire brief , que le jour de partir fu devisé et accepté et eult la charge le gentil Olivier de haster leur besongne , ce qu'il fist trez diligentement , et taillier une gente robe pour sa dame avecquez tous abillemens a luy neccessairez , comme il eust fait pour ung homme , avecquez cheval et haguenee , joiaux , baguez et finance assez pour faire leur despence pour long tempz et , toutez cez aprestez ainsy faittez , la contesse luy dist l'eure de son partir et luy assigna certain et secret lieu ou elle monteroit ; mais vous devez croire qu'elle fist dez pleurs et regrez pitoyablez ou plus parfont de sez penseez pour cestuy departement amoureux , lequel a nulluy , tant fust son privé , elle ne voulu declarier au vray et pour cause ; ainchois pour le mieulx couvrir et celer , appella une dame ou moult se fioit et luy dist qu'elle feist chascun retraire pour la nuit et luy donna a entendre qu'elle avoit devocion d'aller en ung pelerinage a privee maisnye , adfin que de son corpz nul n'eust congnoissance , priant et commandant sur toute rien que cestuy voyage fust tenu secret jusquez a l'endemain matin qu'elle diroit au maistre d'ostel et aux aultrez officiers ceste chose et qu'ilz pensassent bien du gouvernement de la seignourie jusquez a son retour , ce que la bonne dame crut legierement et promist en bonne foy qu'en tout ce n'avroit point de faulte ; sy fist toutez gens partir de sale , disant que la contesse estoit ung petit a malaise et , aprez tous congiez donnez , la noble contesse se party et vint a lieu ou Olivier avoit amené chevaulx et tout ce qu'il leur convenoit a voiagier , dont la dame fu tres contempte , et , pour abregier , se desvesty et desatourna de sez atours femenins , lesquelz son leal escuier mist en lieu sceur pour lez reprendre a tous lez bons poins de sa dame qui ne la fist gairez longue , ainchois se para et vesty comme se ce fust ung homme proprement et en tel estat se mist a chemin en grant haste avecquez son viellaudin Olivier .
Le departement de la contesse ne fu mie longuement celé , car l'endemain tous et toutez communement se donnoient merveillez de ce que pas ne le veoient ne sçavoient de son affaire ; sy le conta et descouvry la bonne dame en telle fachon que sa maistresse luy avoit enchargié , pourquoy le deul se commencha grant parmy layens ; mais de tant se resconforterent qu'il avoient esperance en son retour qu'ilz cuidoient veoir en brief terme ; mais ainsy ne leur vint mie car la noble contesse avecq son serviteur Olivier cheminerent tant qu'ilz vindrent a Paris ou l'en parloit encorez de son mary , le noble conte d'Artois , par sy grant bruit que moult en fu joieuse la noble dame qui passa plus avant , pourtant qu'il luy fu dit que le conte avoit pris son chemin devers Nerbonne ou la bonne dame se trouva assez tost ; et de la traversa paiis jusquez a Parpingnan ou de plus en plus oyoit parler a l'onneur de son mary et de sez vertueusez vaillancez dont chascun tenoit parole ; illecq sejourna pour soy et sez chevaulx raffreschir , je ne sçay quans jours ; mais pour le compte abregier , elle se party et entra dedens Castelongne et de la en Arragon et apprés en Castille a une cité que l'en appelle Burguez , tousjours demandant de la chose que plus luy touchoit au cuer , ce a quoy uns et aultrez luy faisoient responce que du conte ne sçavroient ilz dire que bien et loënge , comme celuy qui par sa chevalereuse proësse seulement lez avoit sauvez de servitude mortelle et mis en repos et joye paisible et bien luy dirent lez aucuns qu'il se tenoit a Daldolif avecquez le roy de Castille qui ne faisoit feste que de luy pour le beau service qu'il luy avoit fait .
Comment la contesse d'Artois trouva son mary et comment elle fist tant par sa soubtille acointance qu'elle fu son varlet de chambre .
L'istoire dist que , tant comme la contesse d'Artois fu en la ville de Burguez , elle ne fina d'enquerir de l'estat son seigneur dont tous lez biens c'on porroit dire de corps humain s'en disoient , pourcoy il fait acroire que son desir et plaisance en croissoit ; et , apprez ce que l'en luy eult dit qu'il n'y avoit que deux journeez jusques a Baldolif , elle avecquez son leal escuier Olivier se remist de plus bellez a voye et vint finablement au lieu ou son joieux espoir sejournoit ; et de fait se loga en ung logis que Olivier luy cercha bel et honneste et illecq firent leur conte d'eulx tenir d'icy atant que Dieux pourveroit a leur fait ; sy se fist la noble dame de ce jour en avant nommer Phlipot et tant secretement conduissoient leurs affairez que jamais n'eussent esté recongneus , car de leur partement d'Arras ilz s'estoient frottez lez visagez , par quoy on ne lez eult jamais congnus en cest estat et bien avoient ensamble advisé de bonne heure quellez manierez ilz tenroient pour le mieulx ; sy ne lez failloit de riens soussier car tous duis estoient de ce qu'ilz avoient a faire , mais la contesse , soy veant en la ville ou son seigneur estoit , dit a son escuier Olivier que jamais ne dormira de l'oeil jusquez atant qu'elle ara veu celuy pour quy elle est en queste ; sy se prindrent aux braz comme font gens de coustume par la ville de Baldolif , eulx jouer et esbatre de lieu en aultre ; et ainsy qu'ilz jettoient leurs yeulx sur lez maisons de la cité , il veirent le logis du conte d'Artois et tost le recongnurent par ce que sez armez y furent haultement assisez a l'entree de l'ostel et premierement lez choisist la noble contesse qui du regarder fu moult esjoÿe et lez monstra a son escuier en disant : « Cy est logié mon seigneur le conte , beaux amis Olivier ; je n'en fay nulle doubte .
» « Non fay je moy , dame , » fait il , « or gettez vostre oeil sur la cheminee de layans et se la fumee en poëz veoir saillir , je croy qu'il vous en sera de mieulx .
» Lors se prist a sousrire la noble dame et dist : « Par foy , Olivier , doulx amis , la veue me fait grant bien voirement , mais d'icy ne m'eslongeray gairez loing , se je ne voy le gracieux mire de mon mal angoisseux .
» Et ainsy comme paz pour pas en telz devisez ilz passoient temps , ilz veirent une compaignie de chevaulx venir au long d'une grant rue ; sy demanderent quelz gens c'estoient et il leur fu respondu que c'estoit le conte d'Artois qui venoit de devers le roy ; de ceste nouvelle oÿr fu la belle noble dame raemplie de joye ; si fu certez le bon Olivier qui l'amoit naturellement comme son seigneur ; sy se tirerent a part selon lez maisons pour le mieulx regarder a leur aise et n'atendy que tout peu aprez que lez gens du conte venoient devant en belle ordonnance et bien lez recongnissoient ; sy metoit la dame toute son entente a son mary veoir , lequel fu monté sur ung beau coursier et tant richement estoit paré de toutez chosez que merveillez seroit du dire et passa en cestuy estat bondissant sur lez quarreaux devant la contesse .
Cy devise de la grant joye que eult la contesse d'Artois quant elle vey son seigneur et comment elle fu retenue pour son varlet de chambre .
Saincte Marie ! Comme fu la contesse joieuse de regarder son souverain desir et parfait ! Elle en eult telle joye en son cuer qui luy esvanuy et fu comme ravie en plaisance ; et ne fust son amy Olivier qui le soustenoit par lez bras , la bonne et leale fust fondue en ung mont , mais il s'en donna garde assez a temps comme celuy quy regardoit sa contenance ; si le contretint plus roidement que par avant et bon besoing en fu ; et , ceste foiblesse passee , il luy dist tout baz : « Vous l'avez veu , ma dame , » fait il , « or vous souffise atant , car se plus faisiez de tellez manierez , nostre fait seroit tout rompu et deschelé ; alons ent en l'ostel ou vous reposerez , car cy demourer seroit honte .
» Ad ce s'acorda la dame , mais oncques pourtant ne perdy la veue de son mary jusquez atant qu'il fu entré en son logis et , quant plus ne le peut veoir , elle avecques son leal escuier retourna en son hostel ou , apprez soupper , elle se coucha en une petite chambrette auprez d'une autre ou gisoit Olivier qui curieusement le servoit et pensoit dez chevaulx ; sy aprist le noble dame le langage du paiis assez pour demander ce qui luy fu neccessaire , car elle estoit josne et de grant engin ; et ainsy fu une espace en ceste ville de Baldolif , passant tampz a regarder tous lez jours son seigneur et tant que par beau loisir elle s'acointa dez chevaliers et escuiers du conte d'Artois , qui de son fait ne se fussent jamais doubté , et ne le congnoissoient sinon que pour ung josne compaignon de Picardie , nommé Phlipot , car ainsi l'appelloient tous ceulx qui a luy se devisoient et moult le veoient volentiers pour ce qu'il leur sembloit tant propre , plaisant et bien enlangaigié qui leur cheoit ou cuer qu'il estoit de bon lieu venu et si estoit il ; et ainsy que l'en dit communement : gens hors de leurs paiis sont amis comme frerez ; et certez sy doivent il estre , car ilz en sont amis et plus chiers tenus et plus doubtez dez aultrez ; pourtant le dis que lez gens du conte d'Artois prindrent tant en grace et amour la dame , a cause du paiis , que ce vint a la congnoissance du conte , lequel , pour le grant bien qu'il en oÿ dire , dit qu'il le vouloit veoir et savoir dont et qui il estoit ; lors fu elle amenee devant luy comme volentiers la dame le desira pour avoir entree a son seigneur , lequel , quant il la vit , il le juga le plus beau compaignon et honneste c'onquez mais saillist du paiis ; sy luy demanda dont il estoit et son nom ; la dame , quy de langage fu asseuree , respondy et dist : « Certes , monseigneur , je suis natif de la cité d'Amiens et suis appellé Phlipot .
» « De bonne heure , beau sire , » fait le conte , « or me dittez , Phlipot , doncquez , par vostre foy , estez vous gentilhomme ? » « Nanil , par foy , monseigneur ; gentilhomme , » fait elle , « ne suis je mie .
» Et , a la verité , elle ne disoit que bien mais pour ce qu'elle le dit tant plainement , il ne y mist point son entendement , ains se prist a rire et luy dist : « Pensés du bien faire , doulx amis ! Que Dieux vous doinst bonne adventure et bon jour .
» « Amen , » dit la dame , « monseigneur , et qu'a joie vous puisse encore veoir ou paiis dont vous estez seigneur .
» « Ce ne puet estre , beau sire Phlipot , » dist le conte qui atant se party de la ; et la contesse prist congié de luy mais avant son partement luy vindrent le maistre d'ostel avecquez sez plus principaulx officiers qui luy dirent : « Vous soyez bien venu cheans , Phlipot , beau sire , car a toute heure y pouez venir et aler pour la gracieuseté de vous et amour du paiis ; sy nous venés souvent veoir .
» « De par Dieu , beaux seigneurs , » fait elle , « quy me doinst vers vous deservir cestui gracieux recueil .
» Apprez pluseurs devisez et qu'elle ot beu a grant prierez , elle retourna en son hostel ou le viellart Olivier pensoit du mengier ordonner ; sy poëz bien dire que riens ne luy fu celé et que tout par loisir luy conta ce qui avoit esté pourparlé entre son seigneur et luy ; et tous lez jours ne failloit qu'elle ne fust a l'ostel du conte ou tant honnestement se maintint que de plus le veoient , plus le desiroient a veoir et estoit aussy familierement en leur compaignie comme ce fust ung dez plus avanciez de leans .
Que tendroit on long procez ? Tant y ala et vint la dame que le premier varlet de chambre du conte fu feru d'une maladie qui l'alita au lit de mort et trespassa , de quoy le conte d'Artois fu moult mary , si furent ses officiers plus principaulx lesquelz , eulx devisant de ceste office , dirent que ce seroit bien le fait de Phlipot et que mieulx ydoine de luy on n'y saroit mettre ; sy advint , ainsy qu'ilz parloient de ce pourpos , que la contesse entra en l'ostel pour prendre sa refection amoureuse a veoir son tres amé seigneur , comme elle avoit de coustume ; sy l'appellerent et luy dirent ce qu'il estoit advenu en disant : « C'est de vous , beau sire Phlipot , que cy parlons et pour vostre bien et avancement ; s'en vous ne tient , vray est qu'il fault ceans ung varlet de chambre et ne s'en puet on passer sans en avoir ung hastivement ; sy disons que l'office vous seroit tres bien duisible , se pretendre vouliez a venir en grace de prince car vous estez tant bien au gré de nous tous que par devant ung autre vous y vouldrons avancier de noz puissancez ; sy en dittez ce qui vous en gist au cuer , et , sus vostre responce , porons esploittier du faire ou du laissier .
» Moult joieuse fu la contesse de cez parollez ouyr et a droit souhet n'eust paz mieulx volu demander car par ce point savoit elle certainement qu'elle parvendroit au dessus de sa secrete intencion , une fois , sy ne songa gairez a respondre , ains dist : « C'est du bien de vous , beaux seigneurs , que tant avancier me volez , se me doinst Dieu vivre tant que je le vous puisse remerir comme je le desire ; et au regard de moy je me jugeroye bieu eureux , se je pouoye advenir au hault service de mon seigneur le conte ; sy vous vouldroye bien supplier d'en faire pour moy la requeste ; par ainsy , au moyen de la grace de Dieu , j'en feray telement mon devoir que laide reproce n'en sera ja ditte de moy .
» Alors aprés leur parlement sy vindrent , pour abregier , devant le conte d'Artois et , apprez lez bons jours donnez , le maistre d'ostel entama la matiere pour pourveoir Phlipot de l'office de varlet de chambre et tant dirent de bien de sa personne que tout joieux fu le conte d'avoir recouvré sy bien en homme de son paiis et le manda querir ; et quant il fu venu devant luy , il dit ainsy : « Je vous retieng de mon hostel , Phlipot , mon amy , et me fie tant en vous que j'en veul faire mon chambrelen tout pour l'amour du bon renon qu'on vous porte ; sy faittez tant que j'aye cause de m'en loër et vous bien faire .
» « Sy feray je , se Dieu me donne vie , monseigneur , » fait la dame , qui nagoit en plaisance ; et adont luy fu delivré lez clefz dez robbes et joiaulx du conte d'Artois ou elle commencha de prime fache a mettre les mains ; et tant bien fist son office que tous disoient communement qu'il convenoit selon sez meurs et condicions qu'il fust extrait de bon lieu ; au fort , Olivier , son leal serviteur , fu adverty de ceste chose , dont il fist joie du bon du cuer et se tenoit tousjours en son hostel et pensoit de luy , car assez avoit de quoy , et visitoit souvent sa maistresse sans luy monstrer ne faire reverence pour toutez doubtez .
Comme vous oëz , la noble contesse d'Artois , servant son seigneur en habit d'omme et continuant son service , couchoit toutez lez nuis devant luy et a tous sez besoingz estoit toute preste , tant de jour comme de nuit , que le conte disoit en soy meismez qu'il ne vit oncquez meilleur serviteur et , a vous dire , la belle et bonne mist du tout sa cure a complaire a son mary et tenoit sa chambre , robez et aultrez abillemens tant gentement qu'en son fait n'avoit que redire ; et par son bien faire le conte d'Artois l'eut en grace tellement que la chose eust esté bien grande dont a sa requeste il eust fait refus ; sy ne complaisoit moins aux autrez de layans , ains avoit l'amour et la grace de tous ceulx qui le veoient par son humilité et gracieux maintieng .
Toutevoiez , le conte d'Artois aloit souvent a la court du roy et de la royne et passoit le plus de son tempz avecquez lez damez ez chambres et souverainement avecque la fille du roy , de laquelle il estoit tant amoureux qu'i ne sçavoit sa contenance , car de tant plus le veoit , plus le desiroit a regarder et par aventure il s'en eust volu abstenir , il n'eust peu ne sceu et n'en estoit mie en luy ; ains le gouvernoit Amours en tutelle comme orphenin du tout habandonné a faire cris et pleurs et par luy sans pouoir demander ce qui luy eust esté necessité pour apaisier son mesaise et qui plus est , il estoit tant craintif d'oÿr le reffus de sa dame que pour ce n'eust osé sa bouche ouvrir pour requerir mercy et luy signifier sa doleur continuelle ; sy sechoit sur terre et moroit au plus prez de sa medecine et de tant plus celoit son martire , tant plus acroissoit sa destresse ; brief , il perdy tout apetit de boire et de mengier et ce qu'il veoit aux aultrez chanter , rire , danser et mener joye , ne luy estoit que contrarieté et desplaisance ; le roy , la royne le veoient aneantir de force , palir de couleur de plus en plus fort , ne sçavoient sur son fait que penser sinon qu'ilz disoient que ce luy venoit par eschauffure de la guerre ou il estoit par aventure fourfait et ne leur sembloit paz chose possible que il vesquist en ceste paine longuement , dont ilz estoient comme tous amatis et assimplis et ne se fussent jamais doubtez que ce luy venist d'amours .
Dez pitoiablez regrez que le conte d'Artois faisoit en son lit pour la fille du roy de Castille , lesquelz la contesse sa femme oyoit et comment la noble dame se complaindoit d'aultre costé piteusement .
Tout le passetemps que le conte d'Artois avoit en sa maladie ne fu que de plaindre , gemir et faire regrez jour et nuit sans pouoir neant reposer ; et se force de traveil faisoit au corpz lez yeulx clorre pour prendre somme , toutesvoiez le cuer traveilloit en diversez pensez sur le fait de sez amours qui le faissoient tressaillir et a coup resveillier pour faire plus aigrement sez lamentacions et piteusez complaintez ; et , a tout dire , le noble conte estoit tellement ataint de doleur qu'il n'avoit mie le sentement de soy contregarder que sa voix ne fust oÿe de la contesse qui assez prez de son lit gisoit pour tout oÿr et retenir ce qu'il diroit et comme entr'oublié ne pensoit a riens qu'a plaintez et cris , car cuer anoyeux ne scet faire joye ; et quant il avoit laissié de parler , il faisoit sez regrez en telle maniere : « Helaz ! Amours , n'aray je jamais mieulx ? Fault il que je soye le plus maleureux dez infortunez de ce monde ? T'est ma vie doncques desplaisante qui sy estrangement me tourmentez ? Je n'ay riens empris que tu n'ayez commandé .
Helas ! Amours , beau et joieux non sans pareil , souviengne toy de ton desolé serviteur ! Qu'est ce d'amours synon toute doulceur et bonté ! Il n'est espisse , liqueur ne riens plus souefve que toy ! Je ne porroye croire que tu fussez cruelle et aultre que ton nom te denomme et se tu fais acheter par painez et meschiefz ta grace aux maladez amoureux , ne te semble il point que je soye digne de l'avoir ? Puis je plus souffrir , endurer et longuement vivre ne attendre ? Certes nanil , sans cheoir et rudement verser en desespoir le terrible qui tost me traira a la desiree fin que je desire .
C'est a la mort que j'appelleray pour remede .
» De fois en aultre , par foiblesse de cuer , failloit la parolle au noble conte et le couvenoit cesser de sez regrez pour une espace , tant que lez souspirs et durs sangloux fussent yssus de son estomach et lors il retournoit a son premier metz en disant : « Haa ! Vray dieu d'Amours , ayez pitié de moy et me fay par ta pitié ceste grace que la belle et bonne schace lez griefvez douleurs que je seuffre pour l'amour d'elle , car de par moy ne le pourroit elle sçavoir et du surplus monstre luy tez haultez vertus et luy fay sentir la pointure amoureuse quy m'aguillonne , adfin que en ait autant l'un comme l'autre et que je ne soy jamais guery de ceste maladie que la belle n'en soit affranchiee et toute saine .
» Apprez ces moz rentroit le prince en autrez termez en faisant sez complaintez de sez yeulx et de son cuer tout ensemble et disoit : « Hellaz mez yeulx ! Hellas mon cuer ! C'est tout par vous le mal que j'endure et bien me passoye de vostre plaisir lors que vous convoitastez la beaulté de celle pour quy je muirs de desplaisir ; en trop hault lieu asseistez et bien m'en sçay a quoy tenir quant ma bouche n'ose dire mot ne parler a celle dont vostre vouloir cuidoit au premier coup faire .
Je sçay bien que Amours n'a point de regard a noblesse ou degré car tout luy est ung , mais j'ose dire devant tous que trop haultain vouloir peut autant de deffaultez et de dommagez porter a ung josne cuer qui ne se congnoit qu'il fait d'adressez et d'avancement donner , puis bonne et vraye approbacion de moy meismez de ce que cy vous reproche , car avant vostre pourchaz j'estoye francq et quitte pour faire selon ma volenté et orez va aultrement , car vous estez diseteux de joye et sy rabaissiez que l'un ne fait que plourer et gemir sa folie , l'autre est tant pressé de deul que je m'esbahis qu'il attent tant a fendre et jou , a qui tous deux estez subgez , compere vostre anoy sy douloureusement que tous voz maulx a ung faix redondent sur moy ; ja soit ce que me dïez pour excusacion que c'estoit pour ma joye acroistre a tousjours , ce que je vous concede , mais quant tant languis , sans avoir esperance de secours , mieulx m'eust esté que vous oncques n'eussiez la belle et bonne regardé pour mon debat conclure .
» Longuement se dolousa et complaindy le conte d'Artois et fist tant de pitoiablez regrez que trop mettroye a vouloir tout recorder ; et plus en eust fait , ne fust lez angoisseux souspirs et chauldez larmez qui son parler empeschoient ; et bien sceult la contesse , sa femme , son meschief au vray et que pour la fille au roy de Castille elle estoit mise en oubly , ce dont jamais elle ne se fust doubtee ; si devez croire fermement qu'en luy n'eust que doleur , car , avecq ce , elle en veoit son mary tant acertez navré que grant paour avoit qu'il ne s'en peust retraire sans mort et non eust il , ne fust le grant sens et bonne conduite de la contesse , sa femme , laquelle d'amere destresse dit tout basset , par grant desconfort : « Dieu ! Qu'est cecy et que fera ceste desolee femme , la pis fortunee dez autres ? On trouvera conseil ne confort le plus desconfortee de ce monde ? Qui est celuy qui oncques mais vit la pareille ? Dieu , donne moy pacience que je ne fine ma vie par desespoir ! Plaise Toy adoulcier ceste angoisseuse paine et me rechoy a Ta Grace car je ne sçay a qui recourir sinon a Toy Qui ez mon seul refuge ! Laz ! Quy oÿ oncquez parler de femme plus triste et ennuyee que je suis ? Nul , j'en suis sceure .
Ha ! Leauté c'on ne puet trop loër , comment poëz tu veoir ceste dolente dame soy degaster et baignier en larmez et pourquoy ne reprens tu aigrement celuy quy sans raison ainsi se desvoye et auquel j'ay fait tout le plaisir c'on porroit faire a homme vivant , celuy a quy j'ay tenu sy leale compaignie c'oncquez jour de sa vie n'eust cause de soy plaindre de moy ? Tu scez qu'il est mon mary et jou sa femme et leale espeuse ; ne sueffre mie doncquez qu'il me delaisse pour une autre tant soit elle fille de roy .
» Et adont cessa la noble dame sez piteusez complaintez pour ouyr se son seigneur diroit plus quelque chose , mais nanil ; anchois yssoyent de son cuer souspirs a telle habondance que la dame en avoit grant pité et fist grant doubte qu'ilz ne le menassent a mort , sy se reprist a plourer parfondement et dire a basse voix : « Hellaz , mon doulx amy et qui vous moet de faire tel duel ? Avez vous dont oublié le bon tempz que par l'espace de .II. a .III. ans nous avons ensamble sy amoureusement mené ? Vous souvient il plus de l'acointance de nous deux ? M'aist Dieux , nanil , car vous estez diversement changié et sy alteré qu'en vous n'y a sens ne raison ; mais dont vous est venue ceste folie ? Certez voire folie est ce bien quant ainsy consumés vostre force et jonesse pour une dame qui par aventure ne tient compte de vous et a bon droit , pourtant que bien doye advertie estre que par mariage ne le pouez avoir ? Hee , beau sire , volez vous avoir deux femmez et ressambler Saint Aulbin ? Souffise vous en une qui plus vous ayme que tout le monde car pourtant , se vostre cuer avez osté de moy , sy ne l'ay je paz de vous , anchois vous tenray a seigneur et amy toute ma vie ; et combien que ceste paine me soit griefve et pesante a porter , sy le souffriray je au mieulx et plus paciamment que je porray , a la grace de Dieu Qui vous doint bonne vie et congnoissance du bien que je vous vouldroie , car sur mon ame tant me fait d'angoisse le mal que je vous voy endurer que nul ne le croiroit .
» Pluiseurs parolez et regrez piteux fist la noble dame , car en aultre chose ne passoit la nuit qui failly finablement la contesse lever par la clarté du soleil qui desja commenchoit a getter sez rais ; et quant elle fu sur bout , tout prepara et ordonna ce qui fu a son office neccessaire , sy gentement c'on n'eust mieulx sceu demander et tant en fu le conte content qu'en elle se fust fié devant tous aultrez ; toutesvoiez il ne se pooit mettre hors de son amoureux propoz mais plus y pensoit , plus y trouvoit a penser et continua tant de jours comme de nuis sez regretz que son corpz en fu tout sechiez et transmué , dont la belle avoit grant pitié ; non obstant ne luy en osoit elle faire semblant ne parler car trop doubtoit a le couroucier et ainsy se souffry pour le mieulx jusquez a ung jour que le conte estoit en sa chambre , tous merancolieux , faisans chasteaulx en Espaigne et , comme homme tout adonné a penser , getta ung trez dolereux soupir sy haultain qu'il sembloit que l'ame deust yssir en la presence de la contesse , sa femme , qui toute seule estoit avecquez ly , laquelle ne voult plus attendre a parler , anchois prist hardiesse et par grant volenté luy dist : « Trop vous voy adolé , monseigneur , » fait elle , « et orez plus fors c'oncquez mais , pourquoy , sy m'aist Dieux , j'ay tant d'anoy au cuer que je ne sçay comment tant en puis porter ; et me pardonnez ce que cy vous diray en benedicité , car pour pitié et vostre bien le fay et non aultrement ; sy vouldroye plus tost morir que ceste chose reveler a nul aultre qu'a vous a qui je ne doy riens celer qui a vostre honneur , prouffit et santé touche ; pour ce vous dis je que tant me congnois en vostre maladie que certain suis qu'elle vous vient d'amours , comme assez l'ay entendu par lez regrez et plaintez et plaintez , que vous avez fait par pluiseurs nuis , tant piteusez que lez larmez m'en sont venuez aulx yeulx plus d'une fois et n'est mie possible qu'en tel estat puissiez longuement vivre , sy vous loëroie pour le mieulx que vostre conseil fust descouvert a homme si feable et sage qu'il vous donnast conseil sur ce qu'il seroit trouvé bon de faire pour mettre fin a ceste douleur qui ainsy vous aneantist et degaste de tous poins ; et je ne fay nulle doubte que le dire ne vous fust grant descharge au cuer et descombrement dez maulx qui a cause du taire vous apalissent .
» Bien par loisir escouta le conte d'Artois ce que sa femme luy disoit et assez entendy l'affection qu'elle avoit de son esjoïssement ; sy songa ung petit en pensant qu'il se descouvriroit a son Phlipot , comme a celuy ou il apertenoit grant sens et preudommie ; sy respondy basettement : « Non , Dieu , Phlipot , beau sire , vous savez tant de mon secret que le celer ne me vault riens et quant tant m'en avez dit , je vous en sçay bon gré ; sy ne sçay homme ceans , tant soit mon privé , a qui je volsisse dire ce que je vous diray , esperant que vous le tenrez secret quoy qu'il adviengne et s'il est ainsy que par vostre moyen je soye allegié de ma dolereuse maladye , je vous prometz en parole de prince que de chose ne me sarez requerir que pour vous je ne fache .
Vray est , mon doulx amy Phlipot , que long temps a que je suis amoureux de la fille du roy de Castille et tant est plus venu avant , de tant plus est augmentee l'amour dont je l'ayme et a tout dire j'en suy en tel point que sans hastif secours de ma vie n'est plus riens , toutesvoiez ne luy parlay je oncquez d'amours ne declairay mon intencion pour doubte d'estre reffusé ; et vela mon caz tel comme il gist , mon doulx amy Phlipot , pourquoy je vous prye que vous voelliez veiller et labourer en tel fachon que ce soit a ma ressourse de joye et bonne santé .
» « En moy ne demoura il pas , monseigneur , » fait la dame , « et faittez bonne chiere car je penseray a vostre fait .
» Comment la leale contesse d'Artois s'acointa de la maistresse de la fille du roy de Castille et luy declaira son estat et la volenté de son seigneur .
Tant bien resconforta de son gracieux langage la dame son mary que il se remist ung petit sur le beau bout et luy donnoit tel espoir de venir a chief de sa besongne que moult en fu joieux le conte , lequel alloit souvent en la court roy et veoit lez damez qui gracieusement le recueilloient ; et tousjours luy tint compaignie la contesse quy regardoit la maniere du faire , si n'estoit honteuse ne sousprise quelque pou comme celle qui duitte estoit de veïr le noblez et de parler a son tour , ainsi que raison le desiroit ; sy tenoit son maintieng tant rassis que nul n'eust jamais jugié fors toute honneur et noblesse de sa personne ; avecq ce , de tous abillemens fu sy au mignot paree qu'il n'y avoit que redire ; et ainsy qu'il est de coustume en court de roy et de hault prince que l'en fait ses ris et gabois de ceulx qui rudement s'y maintiennent , tout au contraire fait on compte dez bien apris et qui scevent leur estre par apoint tenir en tous lieux ; cy dy je a pourpos de la noble contesse d'Artois qui comme ung serviteur estoit ez chambrez avecquez lez damez quy volentiers regardoient sa fachon et belle maniere et , de fait , une entre lez autres , laquelle estoit maistresse de la fille du roy , s'aprocha d'elle et entra en parolez , cuidant veritablement que ce fust ung homme pour ce que on le nommoit Phlipot et tant luy plurent sez responsez , sagement donneez , que de l'oÿr parler ne se pouoit saouler , sy continuerent leurs devisez ensemble si longuement que la contesse d'Artois vist bien qu'en ceste dame avoit grant sens et bien aprouve ; sy pensa des lors que par son moyen elle pouoit mieulx venir a fin de sa besongne que par nesune de la court , pourquoy elle mist toute paine de luy complaire et faire acointance avecquez elle , par gracieuseté et entretenement de beau langage que chascun desire a oÿr et finablement , quant ce venoit au congié prendre , ceste anchienne dame le conjoÿssoit sy honnourablement que le conte par ce avoit grant espoir en son fait .
Une ou deux fois le jour aloit le conte d'Artois a la court du roy par le conseil de sa femme , ou il fu tousjours recueillié et festoyé de la royne , de sa fille qui a son mesaise n'eust jamais pensé et dez aultrez , comme damez sont coustumierez de faire ; et tant qu'il se oublioit ou regard de sez amours , la bonne contesse d'Artois s'acointoit de la sage dame , gouverneresse de la fille du roy de Castille , qui n'estoit jamais sy embesongnié que de luy ne s'acompaignast sy tost qu'elle le sçavoit en l'ostel ; et quant est de leurs doulcez et amiablez devisez , l'istorien n'en pense paz a traitier longuement , ainchois ne tent sinon a l'abregacion de la matiere et dit somme toute que tant fu la hantise amoureuse dez deux damez que l'une ne pooit sans l'autre et de pluiseurs chosez secretez se devisoient souventefois aussy priveement que se ce fussent deux seurs germainez , sauf toutevoiez que la contesse d'Artois ne luy avoit encore rien congnu de son affaire , car du premier cop ne voulu mie faire son congnoistre pour tous dangiers jusquez a ung jour qu'ellez estoient a part pour mieulx deviser et lors dist la contesse d'Artois : « Certez , noble , de vo grant humilité ne me sçay trop esmerveillier ne de ce que tant me daigniés faire d'onneur que de vous arrester a mez simplez et rudez parolez .
» « Ne dittez plus telz langagez , Phlipot , beau sire , car par la foy que je doy a Dieu et au roy , mon advoué seigneur , je ne sçay homme qui de rien ne me soit en ce roialme a qui je volsisse plus de bien et mieulx garder son honneur que je feroie a vous et tout pour la gracieuseté et courtoisie que je voy en vostre corpz et tant vous dy je de bonne foy que je n'ay parent sy prochain me soit a qui mon secret fust plus tost descelé qu'a vous ; sy ne sçay mie ne sçavoir ne puis aussy de vray se je suis fraudee en ceste partye et se autelle fiance avriez en moy comme j'ay en vous .
» Cy devise comment la contesse d'Artois descouvry son secret a la premiere dame de la fille du roy de Castille .
Moult joieuse fu la contesse d'Artois de oÿr la dame parler si lealment , si respondy tres debonnairement : « C'est du bien de vous , dame , » fait elle , « que tant m'en dittez dont je vous remercye tant comme je puis et pour monstrer par effect que de vous ne me vouldroye deffier en quelque maniere que ce soit , je me descouvriray a vous d'une chose qui tant me touche de prez que toute ma vie y gist , laquelle je diroie bien envis a bouche de prestre quant est en cestuy paiis car j'ay esperance que vostre prudent conseil me sera tout joieulx confort .
Vray est , » dist elle , « ma dame , que je suis femme comme vous estez ; ja soit ce que pour dissimuler me soye mise en habillemens d'omme comme vous veez a voz yeulx ; si suis je non pourtant fille au conte de Boulongne et femme espousee du conte d'Artois qui la se devise a la fille du roy .
» Et adont , pour aprouver sa parole , se monstra en tel fachon que la sage et leale dame juga en son cuer que c'estoit la plus belle et entiere femme qu'elle eust de son vivant regardé ; sy fu joieuse et esmerveilliee oultre mesure de ceste nouvelle et ja l'eust baisié et fait grant honneur ne fust pour ce que cestuy caz non advenu de memoire d'omme ne fust sceu et que ceulx qui a l'environ d'eulx estoient ne s'en donnassent garde , neantmoins elle luy enquist plus avant , c'est a dire la cause du partement son mary le conte et comment elle s'estoit mise ainsi en tel dangier pour le querir ; ce a quoy la contesse respondy du commencement jusques en fin et premiers comment il se party de la seignourie d'Artois , disant qu'elle n'y savoit cause nulle synon pour ce qu'ilz n'avoient nulz enfans et qu'il avoit fait serment de non y retourner jamais « d'icy atant , » dit elle , « que je seroye enchainte de son corpz et qu'il n'en sache rien et qu'il m'avroit donné ung blancq destrier qu'il a , sans en riens sçavoir et avecques cez deux chosez ung riche dyamant qu'il a et qu'il n'en sache aussy rien ; si poëz croire que ceste nouvelle me fu tant dolereuse a porter que je ne sçaroye dire la centisme partie du deul angoiseux que j'ay pour ceste cause receu et , fin de conte , aprez ung milion de piteux regrez , je me suis moy et ung anchien escuier de mon hostel mis a chemin , sur ce pourpos que pour morir en la queste je le trouveray et feray tant par subtilleté que j'acompliray son veu et le retrairay par ce moyen en son paiis ; sy m'a Dieu tant aidié que je l'ay trouvé et qu'il m'a retenu pour son serviteur , cuidant que je fusse ung homme et , a vous tout dire , sans riens celer , s'est tant fié en moy qu'il m'a dit en secret qu'il est tant amoureux de la fille du roy , ce dont je suis certaine et asseuree , que s'il n'est en aulcune fachon secouru hastivement , il est en grand dangier de mourir et ce ne puet il estre nullement , s'il n'est par vostre courtoisie et bonté et a tout conclure , finablement , le bien et esjoÿssement de nous deux est en vous .
» Sainte Royne dez cieulx ! Que ceste anchienne dame fu esbahie de ce que la dame d'Artois luy raconta et souverainement de sa grant constance et leaulté ! Elle respondy non pourtant : « Et comment entendez vous , dame , » fait elle , « que je vous puisse secourre et subvenir au confort de vous deux sans mon honneur perdre , ce que je ne doy faire et ne feroie pour tout l'or de Venise , combien que pour vostre bien me vouldroie jusques a tout emploier ? Mais quant est pour le resconfort et ressourse de vostre mary , je n'y voy tour ne maniere , par quoy il ait garison , sans le blasme et deshonneur de la fille du roy , a qui je vouldroye autant de bien qu'a ma fille meismez .
» « Haa , dea ! » fait la contesse d'Artois , « ma dame , vous n'estez pas encore ou je veul venir et ne vous desplaise , car mon intencion n'est mie que mon seigneur ait allegance de sa maladie par aultre que par moy et Dieu l'en gard ; et m'escoutez parler et je vous diray honnourable maniere comment il se porra faire et pour ce que la besongne me touche y ay jou pensé que se jou avoie une verge d'or que la fille du roy porte en son doy pour en donner une plus belle et riche que vecy , qui seroit eschange legier a acorder , je la donroie au conte , mon mary , qui par ce penseroit que sez besongnez venissent a son plaisir et ainsy ne feroye je nulle doubte que il n'eust foy et credence a mez parolez et luy feroye entendre que du surplus il la trouveroit en vostre chambre ou je le conduiroie et tantdis qu'il se desabilleroit , j'entreroie ou lit ou il me trouveroit ou lieu de vostre maistresse , si seroie tant avisee de mon fait , tant en manierez comme en langagez , qu'il cuideroit estre parvenu a son joieux desir et pour ce que c'est la condicion dez hommez quant il ont joÿ une fois de leurs amours que il veulent souvent parler , luy diray je estroitement que sans en faire signez ne parolez qu'il le die a son Phlipot comme a celuy a qui je me veul seulement fier et je revendray ycy comme devant ; sy ne faittez doubte que je ne me conduie en ceste chose tres bien et sy a point que tout prendra bonne fin et vous prometz , se cestuy singulier plaisir me voulez faire , je seray vostre tenue tous lez jours de ma vie ; sy vous en fay la requeste ou nom de Celuy Dieu Quy congnoit ma bonne et leale pensee .
» Comment la noble contesse d'Artois donna une verge d'or au conte , son seigneur , disant que la fille du roy de Castille luy envoyoit , dont il fu moult joieux .
La grant bonté et bellez paroles de la dame d'Artois furent tant agreablez et plaisantez a la bonne maistresse de la fille du roy de Castille que , toutez craintez gettez au long , elle luy acorda sa tres humble requeste et dist : « De moy soyez asseuré car en plus grant chose , se possible m'estoit , vous vouldroye faire service ; et faittez bonne chiere car je penseray meshuy a vostre fait en telle maniere que demain , a l'eure de .X. heurez , vous en donray bonne et joieuse responce .
» « Dieu le veulle , » respondy la contesse , a qui le cuer baignoit de joye , et apprez lez remerciemens qu'elle sceut bien faire , la dame s'en ala avecquez lez aultrez damez et damoisellez en disant haultement : « A Dieu , Phlipot , mon amy , qu'I soit garde de voz amours .
» Sy n'atendy gairez apprez que le conte d'Artois prist congié et yssy dez chambrez avecquez la contesse et vindrent ensamble jusquez a leurs gens qui lez attendoient en sale et tantost se mist le conte au retour vers son logis , tres desireux de sçavoir quelque chose de nouvel de sez amours ; sy monta en sa chambre et sa femme apprez luy , a laquelle il parla de telz mos : « De voz nouvelles , Phlipot , beau sire , contez nous ent car assez longuement avez esté en devisez avecquez la maistresse de mez tres desireez amours , sy n'est mie que de mon mal n'ait esté faitte aulcune mencion entre vous deux et en moins d'espace a l'en forgié maint mariage .
» « Aussy avons nous fait , monseigneur , » respondy la contesse , « et faittez joie desoremais , car je vous asseure que anchois demain orrez telle chose dont piech'a ne fustez plus joieux ; mais attendre couvient ung petit pour ce que du premier coup , comme l'en dit communement , on n'abat point le quesne .
» De cez parolez oÿr fu tout le conte resconforté et prist tel espoir en son fait qu'il devint comme a demy gary et ne savoit assez remercier son ambaxadresse et luy disoit : « De bonne heure vous vey je premierement , mon trez doulx amy Phlipot , et bien sachiez que jamais n'avray chose tant soit chiere que tout vostre ne soit et recompensacion du bon confort qui a vostre pourchas , se Dieux plaist , m'en venra comme je l'espoire .
» Moult de biens promettoit le conte a la contesse et si faisoit il a la dame , gouverneresse de la belle fille du roy de Castille , dont il cuidoit bien joïr tout a son plaisir par le moyen de ceste anchienne dame qui a ce faire ne fust pour riens du monde daignié consentir , tant par estoit plaine de leaulté , anchois luy changa son jeu tout au rebours de sa pensee , car sy tost qu'elle se trouva la nuit avecquez la damoiselle , fille du roy , elle luy monstra le riche dyamant que la contesse luy avoit baillié pour faire l'eschangement gracieux du sien ; sy en fu la belle fille trez joieuse du veoir et soushaida incontinent que sa verge fust telle devenue et luy eust cousté grant argent .
« Il est bien vostre , ma dame , » respondy celle qui luy tendy de plus prez , disant qu'a ceste cause l'avoit elle illecq aporté pour l'eschangier a sa verge , mais aultre chose n'en vouloit , ce de quoy la bonne pucelle lui sceut grant gré et moult l'en mercya et ainsy eult chascune dez deux ce qu'ellez desiroient ; ceste nuit se passa et vint l'eure que la contesse d'Artois se trouva au lieu determiné pour parler a la bonne dame , laquelle , de sy long comme elle le perchut , luy dit : « Le bon jour vous soit donné , Phlipot , beau sire .
» Et , en ce disant , s'aprocherent lez deux damez l'une de l'autre et quant ellez se furent deviseez faintement devant lez aultrez damez , la dame anchienne tira a part la contesse d'Artois et donna la verge et en disant tout basset : « J'ay bien pensé de vous , dame , car pour vostre desirier acomplir feray en ceste nuit en ma chambre preparer ung lit ; sy amenez vostre mary , apprez que toutez gens seront retrais , et vous souviengne qu'il y a ung petit huisset en la ruielle , lequel est une garde robe par ou apprez ce que vous serez partie de vostre seigneur , pour en retourner garder le logis , vous venrez et la me trouverez ; sy vous desabillerez illecq a coup et sauldrez par cestuy huisset en la chambre ou trouverez le lit , sy vous glacerez dedens le plus coyement et plus legierement que faire le porrez et du sourplus je m'atengs a vous deux ; mais soyez songneuse de vous lever de bonne heure et rentrez en ceste garde robe et refremez l'uys apprez vous pour plus a vostre aise et seurement remettre en voz abillemens d'omme et cheminez de la a vostre logis , car de moult prez vous sievra le conte qui sera a peu aussi matin descouchié comme vous .
» Dieux ! Que la contesse fu oultre mesure esjoÿe d'oÿr ce gracieux langage ! Il n'est paz a doubter que son cuer fust lors en merancolye , car il ne pooit , tant estoit remply de parfaitte plaisance et s'elle mercya de grant affection celle qui ce beau plaisir luy faisoit , il n'y avoit que raison , comme a la verité elle en fist grant devoir et tira de son gand ung riche fermaillet et bien ouvré a merveillez , lequel elle donna a la dame qui toutesvoyez le prist bien en gré en disant : « Ce n'est paz pour guerredon ce que de bon cuer vous presente , mais adfin que mon fait ayez pour recommandé .
» Atant prist congié la contesse d'Artois , sy ravie de leesse que de tous sez griefz passez ne luy souvenoit plus et s'en vint devers son seigneur qui alors passoit tempz a regarder ung jeu d'eschez que deux chevaliers de sa court menoient ; sy vist tost la dame qui l'enclina et il s'eslonga de sez hommez et entra avecques elle en sa chambre ou la dame luy presenta de prime venue la verge d'or en disant : « Que vous semble de ceste verge , monseigneur ? L'avés vous point aultre fois veue ? A cez enseignez se recommande a vous cent mille fois celle qui pour vostre amour du tout s'abandonne a faire ce qu'il vous plaira .
» Le conte , autant joieux c'onquez avoit esté desplaisant en sa vie , respondy : « Ouy certez , mon amy Phlipot , voirement l'ay je veu porter mainte journee a la belle que Dieu gard .
» Lors luy conta de mot en aultre jusquez enfin la dame ce qu'il faire devoit , comme il est cy dessus contenu , pourquoy le conte ne luy sçavoit assez faire feste ne dire du bien de l'anchienne dame de la pucelle dont il cuidoit ainsi estre parvenu a son intencion , ce de quoy il estoit bien loing ; sy devez sçavoir que se par avant avoit entendu et labouré a faire complaintez piteusez , que tout au contraire faisoit il sez remerciemens a Amours et a Fortune de parollez : « Hault et puissant dieu d'Amours , de qui nul ne se doit deffier , tu soyez loëz de tous lez amoureux de ce monde et de moy a qui ta grace et pitié ont fait si bellez vertus que de moy faire relever a ung instant du tres angoisseux lit de toute enfermé ou je fusse miserablement devié , car desja estoit le corpz devié bien prez et transy , ne fut ta doulce clemence et souveraine bonté pourquoy je te rens gracez et renderay chascun jour mille foys , Amours , plus doulce que miel ; le cuer me disoit bien que je ne moroie paz en ton service sans guerredon ; et l'oeil , ton hardy et gracieux messagier qui la plus belle dez aultrez me commanda eslire , ne la m'eust jamais fait coisir sans sçavoir que ce seroit toute l'espargne de joye en la fin , car a aultrement faire il y eust eu pechié ; sy me repens de ce que je lez ay blasmez et reprouchiez , confessant que ch'a esté par vuydeur de chief et par deffaulte de mon bon sens ce que j'en ay dit .
» En apprez changoit pourpos et disoit : « Hé , tres amee dame Fortune , doulce , piteuse , sage , moderee et digne de loënge , comment m'acquiteray jou deuement dire le bien qui me vient par toy ? Tu ne me puez mieulx contempter n'apaisier de tous mez maulx que faire en la grace de celle que j'ayme plus que tout le monde .
Hee , benoitte Fortune , que tu disposes tez fais secretement ! On ne puet trop chierement acheter ton amour et ta bienveullance ; tu envoiez quant il te plaist en une heure plus de doulceur c'on ne pourroit en cent jours souffrir de doleur ; tu garis lez adolez et mesaisiez , tu fais lez poures enrichir , tu relieves les impotens , tu donne joye aux desconfortez , tu ez dame de tous lez biens mondains et se tu ordonnez a ta volenté , tu le puez faire et se lez aulcuns se plaindent de toy , je croy qu'i sont yvres et sy malostrus qu'ilz mescongnoissent ta valeur et puissance , par quoy ilz perissent en desplaisir ; si lez laisse pour telz qu'ilz sont , mais aux paciens et atemprez amoureux fais tu tez largessez pour le loyer de leur labeur , car celuy n'est mie digne d'avoir plaisirs et doulceurs .
» Puis redisoit le noble conte : « Hee , nuit tres desiree , pour Dieu , avance toy de venir ! Il m'est advis que piech'a fusse venue se ton mouvement feist son devoir naturel et ordinaire ; ne donne rien du tien au jour qui trop dure , mais prent sur luy ceste fois ung pou d'avancement car bien luy rendras au double ; s'il te plaist tout a tempz , fay moy che plaisir , doulce nuit , ou j'atens tant de joye que par souhet plus n'en vouldroye demander .
» Comment la contesse d'Artois coucha avecques son mary ou lieu de la fille du roy de Castille , qu'il cuidoit avoir , dont elle fu grosse d'enfant .
En telz manierez de loëngez joieusez passa tempz le conte d'Artois et d'autre part fait acroire que sy fist la noble contesse , dont je me tairay atant , laquelle , quant elle vey l'eure tres desiree approchier , vint a son seigneur et luy dist : « Pensons de nous avancier , monseigneur , » fait elle , « car il est point de partir et tous voz hommez sont desja retrais .
» Le conte , qui ne savoit s'il estoit ou non , tant fu alors joieux , respondy : « Certez , Phlipot , beau sire , je suis prest piech'a et n'atendoye autre chose ; or nous mettons a chemin .
Que Dieux nous doinst bonne aventure ! » Et ainssy s'en alerent devers la chambre qui bien fu preparee et , pour abregier l'istoire , le conte y entra ; sy n'y avoit point grant clarté , anchois ce qu'il y en eust fu fait quaty en la cheminee , pourquoy l'en ne veoit se pou non autour du lit ; alors prist congié la contesse de son mary , faindant de soy retraire a son logis et le conte commanda en la garde de Dieu et ferma l'uis apprez elle ; sy entra la dame en la garde robe comme il avoit esté conclud et a coup se desvesty de tous sez abillemens et entra par le petit huisset quy respondoit en la ruielle de la chambre ou le conte se desabilloit a grant haste et se glacha tout coyement dedens le lit ; si ne s'en donna oncquez garde le conte qui fu adont a demy ravy pour le grant soulaz qu'il atendoit et devez croire qu'il eult tost fait son desapointement , car d'aguillettez copper et tout rompre au besoing ne fu il gairez tardif par le grant desir , qui ad ce l'amonnestoit et , pour conclure , il se coucha sans faire long benedicité et s'approcha de la contesse en disant : « Mille mercys , noble dame , mille mercys ! Et bien me doy jugier eureulx et tout vostre serviteur , quant ceste gracieuse courtoisie m'avez faitte que de moy guerir de ce dont nul aultre que vous ne me porroit guerir ne donner allegance et bien soyez vous venue , ma tres desiree dame .
» La dame , qui ne se volu pas estrangier de son amoureux desir , respondy a basse voix : « Certez , mon leal amy , se ung mal avez enduré pour moy , j'en ay souffert deux pour vostre amour .
» Lors embracha le conte et sans plus avant touchier de ceste besongne , il ne luy fist chose que la dame ne recheust et endurast trez paciamment et se la contesse fu joieuse de la compaignie de son seigneur , il fault dire que sy fut le conte , cuidant avoir trouvé sy precieuse dame comme fille de roy et a la verité il la trouva tant entiere tendre , fresche etc .
.
qu'il ne fu jamais mieulx a son aise ne plus joieux ; sy ne dormirent oncquez de l'oeul toute la nuit , anchois menerent le soulas et plaisant deduit d'amours ainsy que bon leur sembla , car pour ce estoient ilz la assemblez .
Sy m'en souffist atant le parler pour garder lez termez d'honnesteté et veul venir a dire que , apprez pluiseurs devisez amoureusez que lez deux amans firent a leur privé , la contesse dit au conte en tel maniere de langage : « Je vous requier d'une chose , mon leal amy , » fait elle , « adfin que mon honneur soit gardee et est telle que jamais ne parlez a moy ne faittez quelque signe que ce soit , tant me puissiez tenir a secret pour noz amours mieulx celer et vous vouldrez moy avoir en vostre compaignie , sy le me faittez savoir par Phlipot , vostre varlet de chambre , et non par aultre car plus me fie en luy pour le bien que g'y ay veu qu'en creature qui vive en ce monde et aussy pour tous dangiers vous conseille de non jamais porter la verge que je vous feys par luy presenter , alors que premierement se fist l'acointance de nous deux , car tel ou telle par adventure le porroit regarder qui m'en douroit blasme .
» Le conte , tout esmerveillié du grant sens de la dame , luy creanta de sa foy que ainsy le feroit il et , apprez infini nombre de gracieux baisiers et joieusez devisez , la contesse prist le congié et se party de celuy a quy il ne sembloit paz encorez une heure apprez mienuit , tant par avoit esté a son grant plaisir ; et volentiers l'eust plus longuement retenue et sauf tout droit mais la dame , qui sagement volu conduire son fait , se retray en la garde robe et illecq se vesty de sez habis et brief ala au logis de son seigneur ou elle se recoucha comme se de rien ne fust ; sy n'y eult paz longuement esté quant le conte hurta tout baz a l'uis de sa chambre auquel elle l'ouvry en luy demandant comment il le faisoit , a quoy il respondy : « A souhait , mon leal amy Phlipot , sy ne vous en savroye la disme raconter , car je suis pourveu au seul bien et hault eur que je desiroye et tout par vostre moyen , de quoy je vous remercye et tant vous di je qu'il ne sera jamais rien dont je puisse finer que pour vostre seule parole je fache , tant me soit grief ou chier .
» De tant le mercya la contesse qui le mena reposer , disant que bon mestier en avoit comme si avoit il et , ce fait , ne se leva le conte qu'il ne fust haulte heure ; et ainsi se passa ce jour et aultrez pluiseurs qu'il continua ceste amoureuse vie avecque la contesse , tant secretement que luy ne creature de ce monde ne s'en prist oncques garde , faisant joye plus qu'onques mais et ne sçavoit comment il peust faire service a la dame qu'il creoit estre la fille du roy de Castille et tenoit son Phlipot a ceste cause en tel chierté que sans luy ne pouoit vivre ne durer .
Comment la contesse d'Artois fu enchainte d'enfant et comment par sa subtillité elle eult le dyamant et le coursier de son mary , le conte , sans ce qu'il en sceust rien .
Par une espasse de tempz se donna joye le conte d'Artois avecque sa femme en la ville de Valdolif en Castille et si longuement que la leal dame sceult veritablement qu'elle estoit grosse d'enfant , ce dont elle fu remplie de grant leesse , comme vous porrez ymaginer , et moult en loa et regracia le non du Createur qui ainsi l'avoit visitee que d'estre venue a fin de la difficille chose dez trois qu'elle devoit faire pour retraire son seigneur , ainsy que cy devant est descript tout au long ; si ne resta plus que d'achever lez deux aultrez qui luy furent possiblement a faire , consideré la grant amour que le conte son mary avoit en luy qui encorez de rien ne luy avoit fait , pourquoy il se tenoit mon son tenu et de fait luy dit le conte ung jour qu'ilz se trouverent a part : « Trop m'esbahis , Phlipot , mon amy , que piech'a n'avez pensé de moy demander aulcun riche don en recompensacion de vostre beau service , dont je me loe et doy louer comme il soit ainsy que piech'a le vous ay dit ; et de rechief le vous dy par tel sy que plus grant plaisir me feriez du prendre mille fois que du reffuser et ne faittez doubte de rien car je n'ay chose nulle qui ne soit bien vostre et assez vous ay de ce adverty et sembleroit par ce que ne daignissiez du mien aulcun bienfait recepvoir ou que je ne fusse pas souffisant ne puissant assez pour vous satiffaire .
» De ceste parole ne se courucha paz la dame qui oioit chanter ce a quoy elle vouloit de bonne volenté respondre et dist : « Par foy , sire , de vostre argent ne quelque aultre ricesse ne fay je force quant a present , mais quant affection et desir avez que j'aye du vostre , je ne sçay quoy de tant vous doy je plus prisier et aymer comme je y seray tenu , s'il vous plaist moy donner seulement et pour toutez chosez le chois de voz joiaulx pour en prendre ung , soit dyamant ou aultre bague , que je garderay songneusement en memoire de vostre et vela ce dont je fay la requeste , ce que jamais n'eusse osé faire , ne fust ce que tant de fois m'avez forchié du demander .
» « A cela ne fauldrez vous mie , Phlipot , mon amy , » respondy le conte , lequel tout sur piez alla deffermer ung coffret et en tira pluseurs richez joiaux en disant : « Tenez , beau sire , or pensez du choisir et en prenez autant qu'il vous plaira .
» La contesse , veant le fin dyamant , qui estoit mis en son traittié , le congnut legierement et moult d'aultrez fois l'avoit veu , sy le prist et dist qu'a cestuy avoit elle bien assené , si ne vouloit plus avant eslire .
« Par ma foy , beau sire , » fait le conte , « alors voirement n'avez vous mie failly , mais choisy avez le milleur dyamant que de ma vie je cuidasse regarder , non pourtant suis je moult esjoÿ de tant qu'il vous escheu et prenez en gré .
» Quy demanderoit se la contesse fu joieuse , je diroye que ouyl ; sy a la bonne foy que plus ne porroit estre corpz de femme , car de mieulx en mieulx va sa besongne .
Toutesvoiez elle remercya et enclina le conte trez humblement et mist en seur lieu son dyamant , lequel elle n'eust paz volu perdre pour le tresor octovien de Romme et au voir dire le conte avoit sy mis en oubly son paiis , sa femme et aultrez chosez quelconcquez qu'il ne luy chaloit que de mener la joieuse vie ou royalme de Castille , tant avecquez le roy et les barons de la court comme avecquez la belle pucelle , qui de le conjoÿr honnourablement sçavoit bien le mestier et tant y fu le conte craint et obeÿ et honnouré que s'il eust esté meismez le corpz du roy ; sy se passa ainsy le tempz que lez jours multiplioient ; de tant plus croissoit le fruit de son ventre et avoit de trois a quatre mois , pourquoy elle pallissoit par la tendreté de sa deliee nature et perdy comme tout apetit et bien se donna garde le conte de sa maladie , non mie qu'il se fust jamais doubté que ce fust mal d'enfant , mais ainsi que lez hommez ne sont paz tousjours en bonne disposicion de leurs corps , sy luy enquist de sa santé par telle voie : « Trop faittez matte chiere , Phlipot , » fait il , « et bien sçay et voy que mie n'estez a vostre aise ; sy me dittes priveement ou ce mal vous tient et dont il vous puet estre venu adfin c'on y remedye anchois huy que demain , car vostre grant infermeté que je vous voy avoir sent mon cuer grant mesaise et desplaisance .
» Comment le conte d'Artois donna son blancq coursier a sa femme , la contesse , laquelle s'en retourna en son paiis d'Artois en grant leesse pour le achevement de son emprise .
Grant bien firent a la contesse d'Artois lez doulcez parollez de son seigneur oÿr ainsy amiablement dire et au vray entendre ellez servoient bien a son jeu , sy luy respondy , comme celle qui par grant sens et subtillité conduisoit sa poursieute , desirant la fin d'icelle : « Tousjours ay trouvé en vous amour et humilité jusquez a ore , monseigneur , » fait elle , « et encore treuve si certaine que trop ne m'en sçavroye louer , sy ne doy riens tenir secret contre vous qui de ma priveté daigniez enquerir et voulez savoir pour moy reconforter seulement , ce dont , mon tres chier seigneur , je vous remercye .
Il est bien verité doncquez que avant mon partement d'Amiens que je vouay et promis payer ung pelerinage que je n'ay point fait par ce que je me suis mis en vostre service et croy que , pour cestuy delay , Dieu s'est couroucié a moy , comme je n'en fay nulle doubte , pourtant que je ne suis plus sain et haittié comme estre souloie et , qui plus est , ay grant paour que pis ne m'en soit se je laisse passer le terme que je y avoye mis , pourquoy je le feroie volentiers a vostre congié , se je pouoye avoir cheval qui me peuist legierement porter jusquez la , ce que non , dont je suis triste et merancolieux trop plus que je ne vous dy .
» « De cheval , » fait le conte , « beau sire ! Et en estez vous en dangier ? Ja ne savez vous que j'ay ung coursier qui n'a point de pareil pour voyagier et porter ung homme doulcement , tant seur du pié que nul plus , dont j'ay esté bien servy en maint estour , pourquoy je le doy moult amer comme sy fait je , certez , mais pour vostre santé que je desire sur toute rien , veul que le cheval soit a vous comme a celuy que j'aime mieulx que nul homme de ce monde ; sy le recevez et prenez en gré , car je le vous donne en pur don avecq le congié de faire vostre pelerinage .
» Beau Dieux , que la contesse d'Artois fu adont parfaittement esjoÿe et non sans cause ; elle remercya assez son seigneur de bon cuer et des lors luy fu delivré le cheval , sur quoy elle monta et le mena ou logis ou son bon viellart , Olivier , estoit qui recongnu a coup le bon Blanchart et sy tost que la dame fu descendue , elle le fist establer et penser , Dieux scet comment , et conta a son leal serviteur , Olivier , tout ce qu'elle avoit esploitié et que toutez les chosez estoient acompliez pour repairier son seigneur et retraire en sa compaignie comme devant en disant qu'il vendist le mendre de leurs deux chevaulx et que dedens deux jours elle se partiroit de la ville pour cheminer devers Artois ; de ceste nouvelle ouyr fu moult joieulx le bon Olivier et par grant devocion en remercia et loa le non de Dieu et de Sa Digne Mere ; sy fist la contesse souverainement , laquelle , aprez pluseurs devisez touchant son deppartement , s'en retourna en la court du roy et fist tant qu'elle parla a la dame qui gouvrenoit la fille du roy de Castille et luy exposa l'acomplissement de son entreprise adfin que , s'on luy faisoit aulcunez enquestez , qu'elle certefiast et affermast la verité telle comme elle estoit , tant de ce qu'elle estoit grosse dez oevrez de son mary comme dez deux aultrez chosez cy dessus declaireez , en luy priant que tout fust tenu secret jusquez au besoing et adont elle donna a la dame ung bon colier d'or garny de richez pierrez en prenant congiet de celle quil luy promist ce faire de bonne volenté et plus s'il luy plaisoit commander ; atant s'en retourna la contesse a l'ostel de son seigneur et rendy lez clefz et tout ce quil fu en sa charge et dit adieu a tous ceulx de leans , qui moult furent desirant son retour , qu'ilz esperoient en brief terme ; si ne resta mais a faire que prendre congié de son seigneur , ce que finablement elle fist , dont il fu moult anoieux pourtant qu'il ne pensoit point parler a sez amours avant son retour qu'i luy pria d'abregier en disant : « C'est de l'aller , mon amy Phlipot , » fait il , « que je prie Dieu qu'Il vous doinst bonne encontre et tellement esploittier cestuy voiage que brief nous puissons reveoir .
» « Amen , monseigneur , » fait la dame , puis se party et , apprez ce qu'ilz eurent pris le souppe en vin , ilz monterent et se mirent a chemin a sy grant joye que nul ne le diroit et chevaucherent par Castille la voye de Saint Jaque tout droit a Burguez ; de la en Navarre : passerent par Saint Jehan du Pié dez Pors et parmy Guienne et brief firent tant , par leurs journeez sans empeschement trouver , qu'il vindrent a Paris ou ilz ne sejournerent gairez , anchois se remirent tout a chemin tant qu'ilz parvindrent a ung soir ainsy comme aux portez fermer en la ville d'Arraz et allerent descendre a l'ostel ouquel Olivier avoit laissié lez abillemens de la contesse et bien recongnu le bourgois de prime face son bon amy Olivier dont il fu moult joieulx et bien le loga en une riche chambre et sy fist penser dez chevaulx et tres grant paine metoit a eulx servir .
Quant la contesse d'Artois fu logié chiez le bourgois et mise a son aise , elle se desvesty , et para incontinent , de sez abis de femmez et se remist en tel estat comme elle partist a son yssue de sa chambre , lors qu'elle fist son partement ; sy manda son maistre d'ostel et la dame a qui elle avoit descouvert que elle se partiroit a privee maisnie pour en certain pelerinage , comme elle luy donna a entendre , lesquelz , sachans la venue de leur tres amee dame , sy joieulx furent que nul ne le diroit ; le vindrent bienviengnier et conjoÿr a leur pooir en demandant comment il luy estoit .
« Bien , la mercy Dieu , » fait la dame , qui commanda a son maistre d'ostel que lez plus notablez de sa conté , tant de l'eglise comme chevaliers , fussent mandez pour venir devers elle et meisment son pere , le conte de Boulongne , et tous ceulx c'on porroit assembler a Arraz par dedens quatre jours ; son voloir fu fait et pour ce faire furent clers et secretairez mis en oevre et chevaucheurs envoiés sur lez champz , qui diliganment firent le commandement de la contesse , laquelle se party tout secretement d'illecq et alla a la court le conte et de fait entra en la chambre ou par coustume elle se dormoit ; sy devez sçavoir que sa venue fu tost sceue avant la ville qui tant en fu remplie de joye que l'en y sonnoit lez clochez aussy joyeusement comme s'il feust le jour du Noël et faisoit l'en feux comme l'en fait la nuit Saint Jehan Baptiste et , quant est aux jeux et esbatemenz que l'en y fist , y furent comme imfinis , pourquoy l'istorien n'en fait longue narracion ycy et a la verité ce seroit tousjours a recommenchier ; sy s'en taist atant et dist que seigneurs et damez et damoisellez , sachanz le retour de la noble contesse , se mirent en grant haste a chemin et le vindrent bienviengnier et festoier de bonne amour et il ne failloient paz a estre recoeillis amiablement , anchois en estoit chascun trez contempt ; lez uns apprez lez aultrez , venoient lez noblez du paiis d'Artois , selon ce que plus prez estoient d'Arras et , quant le conte de Boulongne y vint , la contesse avecquez ceulx qui pour lors furent venus allerent a l'encontre du noble conte ; la y eult de bellez et doulcez acointancez et le recoeil y fu moult gracieux et tant amiable que plus n'eust peu estre entre le pere et la fille , comme ce n'est paz de merveille .
Grande fu la joie en la cité d'Arraz pour la venue de la contesse d'Artois et lez bienveignans amoureux du pere a la fille , car nature ad ce faire lez amenoit ; sy fu belle chose de veoir le peuple soy esjoÿr et faire feste parce que tant de noblesse arrivoit en leur ville pour le retour de leur dame quy , apprez pluiseurs baisiers et humblez salutacions , amena son pere en sa court a sy grant leesse , jusquez a l'endemain aprez la messe , que lez plus noblez de la conté avecquez tout le clergié de la ville vindrent a la court d'Artois devers le contesse qui a son pere , le conte de Boulongne , parloit ; ne dit mie l'istoire de quoy , mais encore n'avoit la dame descouvert a nulluy ceste aventure et , quant tous furent entrez en la chambre , comme il leur fu ordonné , il saluerent leur dame premier et consequamment le sien pere et , apprez toutez reverencez faittez et l'uis de la chambre fermé comme l'en fait quant on veult traictier d'aulcune chose secrete , la noble contesse commencha a parler en audience et dire doulcement , par trez joieuse maniere : « Je vous ay mandez , beaux seigneurs , » fait elle , « pour vous conter de mez nouvellez , comme a ceulx a qui le doy faire priveement , pour avoir vostre conseil , pourtant que foy et leaulté devez a monseigneur mon mary , lequel s'est party ja piech'a de cestuy paiis ; sy ne sçavez sur quel intencion , ne ja ne le sçavriez , qui ne le vous diroit et , pour ce que le dire vous peult pourffiter et a moy aussy , est ce raison que je qui le sçay le vous dye .
» Adont leur conta la dame de fil en lise comment son seigneur le conte a son partement luy avoit promis que jamais jour de sa vie il ne se trouveroit en sa compaignie ne en sa seignourie d'Artois d'icy a tant que lez trois chosez cy dessus escriptez fussent acheveez , comment la maladie tres aspre et dolereuse qu'elle avoit souffert et menee luy estoit venue a ceste cause pourquoy elle , desirant de retraire son mary , se mist en queste en la compaignie du leal escuier , Olivier , comment elle le trouva en la ville de Valdolif ou roialme de Castille , comment elle , en guisse de homme , elle fu son varlet de chambre , comment elle estoit avecq luy et trouva moyen de gesir avecquez luy , comment elle estoit enchainte et comment finablement il luy avoit donné son dyamant qu'elle monstra alors , avecques son coursier que pluiseurs avoient desja veu et que par ceste subtillité son mary n'avoit plus cause de faire quelque dilacion a soy repairier et revenir en sa conté , requerant que sur ce qui estoit bon de faire on volsist tenir parlement et luy donner tel conseil qui le peuist oster de merancolie et pourfiter a tout le commun peuple d'Artois .
Comment lez ambaxadeurs dez Artois alerent requerir leur seigneur le conte et le ramenerent en la ville d'Arraz et de la grant joye qui fu faitte a sa venue et puis fin de cestuy traictié .
Ainsy comme vous avez oÿ compter la contesse d'Artois , en la presence de ceulx quy au conseil assistoient , l'aventure telle que Dieu et Fortune luy avoient envoiee , dont il n'y eust oncquez courage si dur en la place qui ne s'amoliast et donnast aux yeulx larmez pour plourer parfondement , tant de pitié comme de joye qu'il eurent de leur dame et en especial le conte de Boulongne a qui la chose de plus prez touchoit , tant par Nature qui ne puet faillir comme de ce qu'il oioit si grant pitié recorder que lez estrangez s'en baignoient en pleurs de chauldez larmez qui luy fist redoubler son gemissement et ne peust de longue piece mot sonner , tant fu angoisseusement perchié de douleur ; et toutesvoyez il reprist cuer d'homme et dist a chief de tempz : « Par foy , beau seigneur , j'ay piech'a oÿ dire qu'il fait bon prendre a pacience adversité quant elle vient , car a faire deul et couroux ne puet on riens prouffiter , sy ne voy moyen si bon en ceste besongne que leal et subtil conseil par quoy on puist le conte , mon beau fil , ramener a raison ; sy vous supplie trez chierement avecques ma fille que vous y veulliez penser et en dire promptement vostre opinion car le plus brief est le meilleur .
» Alors se tirerent ensamble a part et le conte avecquez eulx et moult de proupoz y firent , mais en conclusion fu par arest diffiny que l'en envieroit de par la contesse et lez trois estas d'Artois une notable ambaxade devers le conte , pour luy signifier ce qui estoit advenu et luy remonstrer l'angoisseuse doleur que son peuple sentoit pour son absence et avecq ce luy supplier qu'il retournast a son propre lieu ou bonne Nature doit lez bons constraindre et , pour parfurnir cestuy voiage , furent ordonnez reverend prelat et moult facondieux monseigneur l'evesque d'Arraz , l'abbé de Saint Vaast , deux noblez chevaliers et deux conseilliers et devoit porter la parolle l'evesque qui fu tant discret que nul plus de son temps .
Hastivement fu preste l'ambaxade et mise en point ; si furent garnis de lettrez et de tout ce qui leur pooit estre neccessaire a cheminer ; sy se partirent , pour brief faire le conte , et tirerent avant en paiis tant diligentement que tost eurent traversé le roialme de France , puis prindrent leur chemin vers Saint Jaque , passerent Pampelune et le roialme de Navarre , entrerent a Burguez et Castille ou il seurent que le conte d'Artois estoit encoire a Valdolif avecquez le roy , remirent au chevauchier car cure n'avoient de sejourner ne tenir la chose longue et quant ilz furent assés prez de la ville , ilz transmirent ung certain et secret messagier nonchier au conte , leur seigneur , leur venue , sans luy louer qu'il deist quelque chose de leur intencion et bien luy deffendirent ce sur grossez painez et celuy qui tout introduit fu de message faire , se party et esploitta tellement qu'il entra en Valdolif , demanda le logis du conte d'Artois et assez trouva quy luy enseigna ; sy luy vint la chose sy bien a point qu'il encontra a sa descente son seigneur et alors le salua haultement en luy disant que devers luy venoient sez leaulx soubgez de la conté d'Artois qui plus de cent mille fois se recommandoient en sa bonne grace en luy demandant ou son plaisir estoit qu'ilz fussent logiez .
« Ilz le seront bien , beaulx amis , » fait le conte , « qui que le soit et bien soient ilz venus .
» Lors fist il ung hostel preparer pour eulx recevoir honnourablement assez prez du sien ; apprez ce que le messagier sceut ou l'ambaxate devoit estre logiee , il monta son cheval et ala a l'encontre d'icelle qu'il trouva assez prez de la porte et fist raport de ce qu'il avoit trouvé , dont tous furent moult joieulx et ainsi entrerent en la ville de Valdolif ou ilz eurent bien le regard dez ungs et dez aultrez , tant pour la belle compaignie qu'ilz estoient comme pour ce qu'ilz estoient estrange terre , ainsy que l'en pooit jugier par leurs habis et habillemens et tant chevaucherent qu'ilz vindrent a leur hostel et bien lez sceut conduire leur messagier sans faillir .
Quant lez trois estas furent descendus dez chevaulx et remis en point honnourable pour apparoir devant personne de prince et ung pou raffreschy , le conte d'Artois , quy ne sçavoit assés penser en luy meismez pourquoy ilz venoient la et quel besoing lez chassoit , desirant d'en sçavoir la verité , commanda qu'ilz venissent en sa presence , comme ilz le firent et le saluerent et enclinerent humblement ; si leur fist le conte grant honneur et bien lez festoia et recoeilly et leur dist qu'il deissent vulgamment ce qu'ilz avoient charge de dire ; sy fist incontinent retraire tous ceulx qu'il ne volu retenir a son privé conseil ouyr et lors prist la parolle l'evesque d'Arraz et dist : « Vous sçavez bien , monseigneur , sur quelz termez vous avez laissié vostre paiis et bien vous souvient , comme je croy , de ce que promeistez a la contesse , vostre leal espousee , au point du dur partement que vous feistez de luy , c'est assavoir que jamais ne retourneriez vers elle jusquez qu'elle fust grosse de vous , et se n'en sceussiez rien , et que luy averiez donné ung dyamant et vostre coursier , Blanchart , aussy sans le sçavoir , qui a esté chose sy desplaisante et griefve a porter a la dame que je m'esbahis que n'est piech'a deviee , mais Dieu ne l'a pas volu , espoir pourtant que vous eussiez causé de sa mort , a anchois atant pourveu de Sa Grace a son fait qu'elle est parvenue a l'acomplissement de son estrange traittié par son sens , subtillité et parfaitte lealté .
» Adont luy raconta la maniere de son partement , comment il en fu servi en habit d'omme , nommé Phlipot , comment et par quel jour il avoit couchié avecques elle et quantes fois et qu'elle en estoit grosse d'enfant sentant , comment il le porroit savoir par la dame qui gouvernoit la fille du roy et , fin de conte , comment il luy avoit donné son dyamant a telle heure et a telle , son cheval en luy disant telz mos et telz ; il fist alors sy entendible raport et sy veritable que tout en fu esbahy le conte et se prist a muer couleur , pensant ad ce qui luy estoit advenu et bien le vit le reverend evesque et lez aultres qui luy prierent en grant humilité qu'il eust pitié de son peuple , qui ne desiroit rien tant que sa venue et comment la contesse d'Artois et son pere , le conte de Boulongne , en faisoient especialez prierez , afermans tous ensamble que bien estoit acomply son veu et que par tant plus ne devoit selon raison differer a faire son desiré retour .
Saincte Vierge Marie , que le conte d'Artois fu pensif de ceste nouvelle oÿr ! Il ne respondy de longue piece nesun mot , tant par fut esmerveillié et quant il eult songié longuement , il dist ainsy : « Bien vous ay entendu et oÿ , seigneur , » fait il , « sy chiet bien que j'aye sur tout mon advis , pour vous en donner responce , ce que je feray demain a ceste heure et vous alez meshuy a aisier et reposer , car bon mestier en avez .
» Adont prindrent ilz congié de leur seigneur et furent auquez joieux de ce qu'il lez avoit amoureusement recoelly et escouté et se partirent de l'ostel du conte qui demoura avironné de mille penseez qui traveillerent une espace son entendement , mais il se determina enfin qu'il yra devers la dame , gouverneresse de la fille du roy , et savra illecq comment il alloit a la verité de tout son caz ; sy se party et ala en la court du roy et fist tant qu'il trouva et araisonna la dame en luy priant qu'elle luy congnust entierement ce qui estoit avenu pour soy oster de merancolie .
« Par foy , sire , » fay elle , « le celer ne vous vault rien , sy vous jure en ma conscience qu'a la plus leal et meilleur dame , de quoy l'en puist tenir parolle , estez vous mariez et bien l'a monstré quant pour vostre amour a enduré tel paine qu'il ne puet a dame estre pareille durant sa queste ennuyese , laquelle ja n'eust achievee , ne fust sa science et bonne conduite ; sy me fist son fait sy grant pitié avoir au cuer qu'a luy aidier ay mis l'onneur de ma dame et mon bien en adventure , dont il n'est en riens mesvenu , pourquoy je loue Dieu et la Benoite Vierge Marie , Sa Precieuse Mere , a Quy je prye qu'Ilz veullent changier vostre voloir en tel maniere que ce soit a la joye de la dame qui si loyalment vous ayme , que bien vous en doit souvenir a toute heure .
» Tout acertené fu adont le noble conte de la grant leaulté de sa femme et de ce que , par son ingenieux sçavoir , elle avoit achevé toutez lez trois chosez dessus dittez , sans son sceu , dont il la loua assez en son cuer et juga que , selon son edit et raison , il estoit tenu de retourner en sa conté ; sy arresta illecq toutez sez penseez et le dit aux ambaxadeurs d'Artois , dont Dieux scet la joye qu'ilz en firent et bien le devoient faire car de plus grant leesse en ce monde ne pooient ilz eulx esjoÿr que de reduire leur naturel seigneur a sa seignourie , lequel declaira a sez hommez son partement adfin que chascun ordonnast de sez affaires et de bonne heure et , ce fait , sans la faire plus longue , alla devers le roy qui avecquez sez princez et haulx barons se devisoit et , apprez lez salutacions faittez , il dist en telz mos : « Loué soit Dieux , sire , » fait il , « quant je vous voy seignourisier vostre roialme paisiblement sans guerre ne chose quy vous puisse grever ne troubler vostre bon peuple , pourquoy je demande congié a vous , chier sire , de retourner en ma terre pour certainez besongnes qui y sont depuis mon partement sourvenuez ; comme ma femme et ceulx de mon paiis me mandent par vraye et creable ambaxade qu'ilz ont envoyé devers moy en ceste ville , par tel sy , se aulcun prince vous esmeut guerre , que je vous vendray servir et aidier de toute ma puissance pour l'amour de la grande honneur que faitte m'avez en vostre court , dont je vous remercye ; et bien considerez , ce tieng je que l'omme qui est marié ne puet bonnement ne lecitement laissier sa femme sans grant essoine qui nulle rigle ne observe , tant pour luy tenir compaignie et payer le droit de mariage comme pour garder son peuple en justice et nourir en union .
» « Ce sçay je bien voirement , sire conte , » fait le roy , « et mie ne vouldroie vostre retour empeschier , combien que trop me desplaist et desplaira ceste chose et a bon droit quant j'avray perdu le soustenement et entretenement de mon honneur apprez Dieu Auquel je prie qu'il soit garde de vostre corps ; sy demourez au mains ceste nuit et souppez en mon palaix avecquez moy a vostre bien alee , » ce que le conte fist liberalment , mais tout au long du soupper ne pooit le roy boire ne mengier pour lez sangloux et souspirs qu'il fist pour l'alee du conte ; non firent lez barons et aultrez de la ville , meismement la royne en decey de joye et fist trop mate chiere ; et ainsy se passa la nuit et vint le jour que le conte oÿt messe , but et menga selon son apetit , puis ala devers le roy dire le derrenier adieu et pareillement a la royne et a sa fille , a qui plus ne voulu penser ; sy estoit grande la pitié de veoir lez pleurs dolereux que l'en faisoit a tous costez pour sa departie .
Apprez lez adieux de bon cuer dis , se party le conte a qui tardoit d'estre hors du palais , pour le deul qui s'y faisoit a cause de son partement , et vint a son logis ou chevaulx , sommiers estoient tout prestz et lez pluseurs montez qui l'atendoient ; sy n'y sceult estre sy tost arrivé que ja le roy n'eust envoyé de beaux dons au conte , comme de joiaulx , draps de soye , vaisselle , or et argent a grant plenté , dont il fu tres comptent et moult l'en remercya ; sy ne fu pour ce ciche tenu ne avaricieux de ceulx qui ce luy presenterent , car tant leur en donna que a merveille fu loé sa largesse .
Que feroit on long procez ? Il monta a cheval et se mist aux champz a si grant regret de tous ceulx de Valdolif qu'ilz ne se pouoient saouler de le convoier en regrez et bonnez prierez ; au fort , il prist le chemin que la contesse estoit venue et chevaucha tant par ses journeez avecquez l'ambaxade et ses hommez qu'il entra dedens Paris ou lez princez et barons lez recueillirent haultement et luy vindrent faire lez bienviengnans , aussitost comme ilz sceurent sa venue et de fait le menerent devers le roy quy grant honneur luy fist pour sa haulte et belle renommee , car a la verité sez fais estoient en France aussy communs a toutez gens qu'il eussent esté meismez en Castille et ou il lez avoit victorieusement achievez ; pour le festoier , le roy le retint .V. jours pendant lesquelz on fist a la contesse d'Artois sçavoir sa venue et fu incontinent manifesté avant le paiis , dont la joye se remforcha et dechassa merancolye dez cuers ou long tempz elle avoit ja habité ; la noble contesse , tant parfaittement joieuse que plus ne porroit estre femme du monde , le manda au conte de Boulongne , son pere , et a sa mere , lesquelz vindrent a Arras ; sy fu tout apresté diliganment pour recevoir le conte qui , aprez le congié pris au roy de France et a tous lez princez de sa court , parti de Paris et chevaucha jusquez bien prez de sa ville ou l'en savoit sa venue , pourquoy le conte de Boulongne , sa chevalerie et ceulx d'Artois avecques le clergié revestu dez vestemens ecclesiasticquez et commmun peuple alerent audevant de luy ; sy fu la joye grande quant ce vint au rencontrer et , somme toute , ung milion de bons jours et doulx bienveignans ; ilz entrerent ensamble en la ville ou clochez bateloient joieusement ; toutez lez ruez furent pourtenduez et pareez en pluiseurs lieux ; l'en y monstroit par personnagez de haulx et de beaulx misteres , lez aulcuns jouoient jeux joieux et plaisans et lez aultrez disoient de beaulx dis et balades selon la faculté loable de rethorique et moult s'i delita le conte d'Artois au regarder et escouter , pour ce que bien veoit que bonne amour faisoit a son peuple ceste joye faire ; et ainsy fut il amenez en son hostel que l'en dit le court le conte et la vindrent a sa descente la mere et la fille qui le receurent en sy parfaicte leesse qu'il n'est cuer d'omme qui la moittié , non la dysme , en sceuist croire ne en ung jour penser .
Dieux , come fut la contesse d'Artois esjouye de veoir son tres amé seigneur revenu ! Baisiers n'y furent pas en chierté , mais en sy grant habandon que l'eaue en la fontaine ; le cué de la noble dame fu lors paresjoÿ et assouvi qu'i ne luy souvenoit de meschiefz qui de son vivant luy fussent advenus , ains sembloit estre en ung petit paradis en corps et en ame ravie ; dez devisez joieusez , dez bienvieignans et amoureux embrachemenz n'est ja besoing de faire longue recitacion , car plus en vouldroit on parler , plus y trouveroit on a dire ; sy nous en souffise atant et disons que , aprez toutez lez joiez misez en somme qui cuers humains pueent esjoÿr , le conte d'Artois monta en sale , la contesse , sa femme , conduisant par la main , adestrez du conte de Boulongne et de sa femme avecque toute la noblesse et se seirent a table ou le disner fu plus riche que je ne sçavroie dire , lequel finy , tournois et joustez commencerent jusquez a la nuit que lez dansez revindrent et aussi passerent tempz lez uns et lez aultrez en la ville d'Arras en festez , jeux et tous esbatemens l'espace de .VIII. jours que on ny fist autre chose ; et n'estoit neant plus memoire d'ouvrer que le jour de Pasquez ; sy devez sçavoir qu'il y eult de gracieusez devisez entre la contesse d'Artois et son tres desiré mary qui , comme il la veist enchainte , fu joieulx oultre mesure et d'aultre costé se devisa a son pere , le conte de Boulongne et dist de sez adventurez au long comme il est a croire .
Apprez cez .VIII. jours doncquez , s'en ala chascun en son lieu , car festez et ung meismez tempz ne puet mie tousjours durer ; anchois couvient que toutez chosez par nature prengnent fin ; et le conte d'Artois demoura en Arras avecques sa leal dame et passa temps et joye en sa compaignie , jusquez atant que l'eure d'enfanter fust venue que la dame acoucha apprez lez doleurs , dont elle eult bien sa part pour lez travaulx que le chemin et dur voyage luy avoit fait souffrir ; toutesvoiez , pour oster toutez souspechons ainsy que Dieux le vault , elle en delivra droit au bout de .IX. mois que son seigneur avoit geu avecq luy premierement , dont je ne vous sçavroie recorder lez loëngez qu'il en fist a son Createur ; sy fist garder l'enfant songneusement et penser de sa femme tant bien que son mois acomply , elle fu remise en bonne santé et ne treuve mie l'istorien qu'il eussent plus d'un enfant , tant fussent ilz en joye amoureuse ensemble ; sy ne s'en donnerent quelque couroux mais bien contemps de la grace de Dieu et vesquirent en bonne transquilité le residu du temps qu'il avoient a vivre , sans avoir guerre ou quelque tribulacion , tant honnourablement renommez par toute seignouriez longtainez et voisinez que tous ceulx qui en sçavoient parler benissoient et looient leur vie ; oncquez ne traveillerent leurs subgez , anchois lez gouvernerent paisiblement et sagement tant que la mort , qui tout affine , les osta de ce monde ; sy furent plains , plourez et moult regretez de toutez pars et souverainement de leur filz qui estoit tout fourmé et parvenu en force d'omme , lequel succeda par droitte lignié leur seignourie et pour l'ame d'eulx fonder de belle fondacions qui seroient longuez a raconter .
Et atant prent fin cestuy petit traittié que l'istorien recommande en la doulce correction dez lisans et escoutans en priant Dieu qu'Il nous doinst apprez ceste mortelle vie Son joieux et bien eureux paradis .
Amen .
.Explicit.