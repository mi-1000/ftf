En l'an de mon trentiesme aage,
Que toutes mes hontes j'euz beues,
Ne du tout fol ne du tout saige
Non obstant maintes peines eues,
Lesquelles j'ay toutes receues
Soubz la main Thibault d'Aucigny...
S'esvesque il est, signant les rues,
Qu'il soit le mien, je le regny.
Mon seigneur  n'est ne mon evesque,
Soubz luy ne tiens s'il n'est en friche;
Foy ne luy doy n'ommaige avecque,
Je ne suis son serf ne sa biche.
Peu m'a d'une petite miche
Et de froide eaue tout ung esté;
Large ou estroit, moult me fut chiche.
Tel luy soit Dieu qu'il m'a esté.
Et s'aucun me vouloit reprendre
Et dire que je le maudiz,
Non faiz, se bien me scet comprendre;
En riens de luy je ne mesdiz.
Vecy tout le mal que j'en dis.
S'il m'a esté misericors,
Jhesus, le roy de paradis,
Tel luy soit a l'ame et au corps.
Et s'esté m'a  dur ne cruel,
Trop plus que cy je ne raconte,
Je veul que le Dieu eternel
Luy soit dont semblable a ce compte.
Et l'Eglise nous dit et compte
Que prions pour noz annemys;
Je vous diray j'ay tort et honte,
Quoy qu'il m'aist fait, a Dieu remys.
Sy prieray pour luy  de bon cueur,
Pour l'ame du bon feu Cotart;
Mais quoy ! ce sera donc par cueur,
Car de lire je suis fetart.
Priere en feray de picart.
S'il ne le scet, voise l'apprendre,
S'il m'en croit, ains qu'il soit plus tart,
A Douay ou a L'Ysle en Flandre.
Combien, s'oÿr veult  que l'on prie
Pour luy, foy que doy mon baptesme,
Obstant qu'a chacun ne le crye,
Il ne fauldra pas a son esme.
Ou psaultier prens, quant suis a mesme,
Qui n'est de beuf ne cordouen,
Le verselet escript septiesme
Du psëaulme.
Si prie au benoist filz de Dieu,
Qu'a tous mes besoings je reclame,
Que ma povre priere ait lieu
Vers luy, de qui tiens corps et ame,
Qui m'a preservé de maint blasme
Et franchy de ville puissance  ;
Loué soit il, et Nostre Dame,
Et Loÿs, le bon roy de France,
Auquel  doint Dieu l'eur de Jacob
Et de Salmon l'onneur et gloire
- Quant de prouesse, il en a trop,
De force aussi, par m'ame, voire -,
En ce monde cy transsitoire
Tant qu'il a de long ne de lé,
Afin que de lui soit memoire,
Vivre autant que Mathussalé,
Et douze beaux enffans, tous masles,
Veoir de son cher sang royal,
Aussi preux que fut le grant Charles,
Conceuz en ventre nuptïal,
Bons comme fut saint Marcïal.
Ainsi en preigne au feu daulphin.
Je ne lui soubzhaicte autre mal,
Et puis paradis en la fin.
Pour ce que foible je me sens,
Trop plus de biens que de sancté,
Tant que je suis en mon plain sens,
Sy peu que Dieu m'en a presté,
Car d'autre ne l'ay emprunté,
J'ay ce testament tres estable
Fait, de derreniere voulenté,
Seul pour tout et inrevocable.
Escript l'ay  l'an soixante et ung,
Lors que le roy  me delivra
De la dure prison de Mehun
Et que vie me recouvra,
Dont suis, tant que mon cueur vivra,
Tenu vers luy m'usmilier,
Ce que feray jusqu'il moura.
Bienfait ne se doit oublier.
Or est vray qu'aprés plains et pleurs
Et angoisseux gemissemens,
Aprés tritresses et douleurs,
Labeurs et griefz cheminemens,
Travail mes lubres sentemens,
Esguisez comme une pelocte,
M'ouvrist plus que tous les commens
D'Averroÿs sur Arristote.
Combien, au plus fort de mes maulx,
En cheminant sans croix ne pille,
Dieu, qui les pelerins d'Esmaulx
Conforta, ce dit l'Euvangille,
Me monstra une bonne ville
Et pourveut du don d'esperance.
Combien que pechiez si soit ville,
Riens ne het que perseverance.
Je suis pecheur, je le sçay bien,
Pourtant ne veult pas Dieu ma mort,
Mais convertisse et vive en bien,
Et tout autre que pechié mort.
Combien qu'en peché soye mort,
Dieu vit, et sa misericorde,
Se conscïence me remort,
Par sa grace pardon m'acorde.
Et comme le noble Roumant dit et confesse
En son premier commancement
C'on doit jeune cueur en jeunesse,
Quant on le voit viel en viellesse,
Excuser, helas ! il dit voir;
Ceulx donc qui me font telle presse
En meureté ne me vouldroient voir.
Se pour ma mort le bien publicque
D'aucune chose vaulsist mieulx,
A mourir comme ung homme inique
Je me jugasse, ainsi m'est Dieux.
Griefz ne faiz a jeunes ne vieux,
Soie sur piez ou soye en bierre.
Les mons ne bougent de leurs lieux
Pour ung povre, n'avant n'arriere.
Ou temps qu'Alixandre regna,
Ungs homs nommé Dïomedés
Devant lui on lui admena
Engrillonné pousses et detz
Comme larron, car il fut des
Escumeurs que voyons courir;
Sy fut mis devant ce cadés
Pour estre jugiez a mourir.
L'empereur  si l'araisonna  :
« Pourquoy es tu laron en mer ? »
L'autre responce lui donna.
«Pourquoy laron me faiz clamer.
Mais que veulx tu  ! de ma fortune,
Quant l'empereur  ot remiré
De Dïomedés tout le dit,
Ta fortune je te mueray, ce lui dist.
Si fist il; onc puis ne mesdit
A personne, mais fut vray homme.
Valere pour vray le bauldit
Qui fut nommé le Grant a Romme.
Se Dieu m'eust donné rencontrer
Ung autre piteux Alixandre
Qui m'eust fait en bon eur entrer,
Et lors qui m'eust veu condescendre
A mal, estre ars et mis en cendre
Jugié me feusse de ma voys.
Neccessité fait gens mesprendre
Et fain saillir le loup du boys.
Je plains le temps de ma jeunesse,
Ouquel j'ay plus qu'autre gallé
Jusqu'a l'entree de viellesse,
Qui son partement m'a cellé.
Il ne s'en est a pié alé
N'a cheval, helas ! comment don.
Soudainement s'en est vollé
Et ne m'a laissié quelque don.
Alé s'en est, et je demeure,
Povre de sens et de savoir,
Triste, failly, plus noir que meure,
Qui n'ay ne cens, rente n'avoir.
Des miens le mendre, je dy voir,
De me desavouer s'avance,
Oubliant naturel devoir
Par faulte d'un peu de chevance.
Si ne crains avoir despendu
Par friander ne par lescher;
Par trop amer n'ay riens vendu
Qu'amis me peussent reprouchier,
Au moins qui leur couste moult cher;
Je le dy et ne croys mesdire.
De ce je me puis revanchier.
Qui n'a meffait ne le doit dire.
Bien est verté que j'é aymé
Et aymeroye voulentiers;
Mais triste cueur, ventre affamé,
Qui n'est rassasïé au tiers,
M'oste des amoureux sentiers.
Au fort, quelc'um s'en recompence
Qui est remply sur les chantiers,
Car la dance vient de la pance.
Bien sçay, se j'eusse estudïé
Ou temps de ma jeunesse folle
Et a bonnes meurs dedïé,
J'eusse maison et couche molle...
Mais quoy ! je fuyoie l'escolle
Comme fait le mauvaiz enffant.
En escripvant ceste parolle,
A peu que le cueur ne me fent.
Le dit du Saige trop lui feiz
Favourable, bien en puis mais.
Qui dist : Esjoïs toy, mon filz, , mes
Ailleurs sert bien d'un autre mes,
Car Jeunesse et adolessance
Mes jours s'en sont alez errant,
Comme, dit Job, d'une touaille
Font les filletz, quant tixerant
En son poing tient ardente paille.
Lors s'il y a nul bout qui saille,
Soudainement il le ravit.
Sy ne crains plus que riens m'assaille,
Car a la mort tout s'assouvit.
Ou sont les gracïeux galans
Que je suivoye ou temps jadiz,
Si bien chantans, si bien parlans,
Sy plaisans en faiz et en diz.
Les aucuns sont mors et roidiz,
D'eulx n'est il plus riens maintenant
- Respit aient en paradis,
Et Dieu saulve le remenant.
Et les autres  sont devenuz,
Dieu mercy, grans seigneurs et maistres;
Les autres mendient tous nuz
Et pain ne voient qu'aux fenestres;
Les autres sont entrez en cloistres
De Celestins et de Chartreux,
Bostés, houlsés com pescheurs d'oestres.
Voyez l'estat divers d'entr'eux.
Aux grans maistres Dieu doint bien fere,
Vivans en paix et en requoy;
En eulx il n'y a que reffaire,
Si s'en fait bon taire tout quoy.
Mais aux povres qui n'ont de quoy,
Comme moy, Dieu doint pascïence.
Aux autres ne fault qui ne quoy,
Car assez ont pain et pictence.
Bons vins  ont, souvent embrochez,
Saulces, brouestz et groz poissons,
Tartes, flans, oefz fritz et pochetz,
Perduz et en toutes façons.
Pas ne ressemblent les maçons
Que servir fault a si grant peine.
Ilz ne veullent nulz eschançons,
De soy verser chacun se paine.
En cest incident  me suis mis,
Qui de riens ne sert a mon fait.
Je ne suis juge ne commis
Pour pugnir n'assouldre meffait.
De tous suis le plus imparfait;
Loué soit le doulx Jhesu Crist.
Que par moy leur soit satiffait.
Ce que j'ay escript est escript.
Laissons le moustier ou il est,
Parlons de chose plus plaisante;
Ceste matiere a tous ne plest,
Ennuieuse est et desplaisante.
Povreté, chagrine, doulente,
Tousjours, despiteuse et rebelle,
Dit quelque parolle cuisante;
S'elle n'ose, si le pense elle.
Povre je suis de ma jeunesse,
De povre et de peticte extrasse;
Mon pere n'eust oncq grant richesse,
Ne son ayeul nommé Orrace;
Povreté tous nous suit et trace.
Sur les tumbeaux de mes ancestres,
Les ames desquelz Dieu embrasse,
On n'y voit couronnes ne ceptres.
De povreté me grementant,
Souventeffoiz me dit le cueur.
Homme, ne te doulouse tant
Qu'avoir esté seigneur... Que dis  ?
Seigneur, lasse ! ne l'est il mais.
Selon les davitiques diz
Son lieu ne congnoistra jamaiz.
Quant du seurplus, je m'en desmez.
Il n'appartient a moy, pecheur;
Aux theologiens le remectz,
Car c'est office de prescheur.
Sy ne suis, bien le considere,
Filz d'ange portant diadame
D'estoille ne d'autre sidoire.
Mon pere est mort, Dieu en ait l'ame.
Quant est du corps, il gist soubz lame;
J'entens que ma mere mourra
- El le scet bien, la povre femme ! -
Et le filz pas ne demourra.
Je congnois que pouvres et riches,
Sagez et folz, prestres et laiz,
Nobles, villains, larges et chiches,
Petiz et grans, et beaulx et laitz,
Dames a rebrassés colletz,
De quelconque condicïon,
Portans atours et bourreletz,
Mort saisit sans excepcïon.
Et meure Paris ou Elayne,
Quicunques meurt meurt a douleur
Telle qu'il pert vent et alaine,
Son fiel se criesve sur son cueur,
Puis sue Dieu scet quel sueur...
Et n'est qui de ses maulx l'alege,
Car enffant n'a, frere ne seur,
Qui lors voulsist estre son pleige.
La mort le fait fremir, pallir,
Le nez courber, les vaines tendre,
Le col enffler, la chair moslir,
Joinctes et nerfz croistre et estendre...
Corps femenin, qui tant est tendre,
Poly, souëf, si precïeulx,
Te fauldra il ces maulx attendre.
Oy, ou tout vif aler es cieulx.
Dictes moy ou n'en quel pays
Est Flora la belle Romaine,
Archipïadés ne Thaÿs,
Qui fut sa cousine germaine,
Echo parlant quant bruyt on maine
Dessus riviere ou sur estan,
Qui beaulté ot trop plus qu'umaine.
Mais ou sont les neiges d'anten.
Ou est la tres saige Esloÿs,
Pour qui chastré fut et puis moyne
Pierre Esbaillart a Saint Denys.
Pour son amour eust ceste essoyne.
Semblablement, ou est la royne
Qui commanda que Buriden
Fust gecté en ung sac en Saine.
Mais ou sont les neiges d'anten.
La Royne Blanche comme liz
Qui chantoit a voix de seraine,
Berte au plat pié, Bietrix, Aliz,
Haranburgis qui tint le Maine,
Et Jehanne la bonne Lorraine
Qu'Engloys brulerent a Rouen,
Ou sont ilz, ou, Vierge souveraine.
Mais ou sont les neiges d'anten.
Prince, n'enquerrez de sepmaine
Ou elles sont ne de cest an
Qu'a ce reffraing ne vous remaine.
Mais ou sont les neiges d'anten.
Qui plus, ou est ly tiers Calixte,
Derrenier decedé de ce nom,
Quy quatre ans tint le papalixte,
Alfonce, le roy d'Arragon,
Le gracïeux duc de Bourbon,
Et Artus le duc de Bretaigne,
Et Charles septiesme le bon.
Mais ou est le preux Charlemaigne.
Semblablement,  le roy scotiste
Qui demy face ot, ce dit on,
Vermaille comme une emastiste
Depuis le front jusqu'au menton,
Le roy de Chippre de renom,
Helas ! et le bon roy d'Espaigne
Duquel je ne sçay pas le nom.
Mais ou est le preux Charlemaigne.
D'en plus parler  je me desiste,
Le monde n'est qu'abusïon;
Il n'est qui contre mort resiste
Ne qui treuve provisïon.
Encore faiz une questïon.
Lancellot, le roy de Behaigne,
Ou est il ? ou est son tayon.
Mais ou est le preux Charlemaigne.
Ou est Clacquin le bon Breton,
Ou le comte daulphin d'Auvergne,
Et le bon feu duc d'Alençon.
Mais ou est le preux Charlemaigne.
Car ou soit ly sains appostolles,
D'aubes vestuz, d'amys coeffez,
Qui ne seint fors saintes estolles
Dont par le col prent ly mauffez
De mal talant tous eschauffez,
Aussi bien meurt que cilz servans,
De ceste vie cy buffez.
Autant en emporte ly vens.
Voire, ou soit de Constantinobles
L'emperieres au poing dorez,
Ou de France le roy tres nobles,
Sur tous autres roys decorez,
Qui pour ly grant Dieux adorez
Batist esglises et couvens,
S'en son temps il fut honnorez,
Autant en emporte ly vens.
Ou soit de Vïenne et Grenobles
Ly daulphin, ly preux, ly senez,
Ou de Dijon, Salins et Dolles
Ly sires filz le plus esnez,
Ou autant de leurs gens prenez,
Heraux, trompectes, poursuivans,
Ont ilz bien boutez soubz le nez,
Autant en emporte ly vens.
Princes a mort sont destinez
Et tous autres qui sont vivans;
S'ilz en sont courcez n'atinez,
Autant en emporte ly vens.
Puisque pappes, roys, filz de roys
Et conceuz en ventre de roynes
Sont enseveliz mors et froys
- En aultruy mains passent leurs regnes -,
Moy, povre marcerot de regnes,
Morrai ge pas ? Oy... se Dieu plaist.
Mais que j'aye fait mes estraines,
Honneste mort ne me desplaist.
Ce monde n'est perpetuel,
Quoy que pense riche pillart;
Tous sommes soubz mortel coustel.
Ce confort prens, povre viellart,
Lequel d'estre plaisant raillart
Ot le bruyt, lors que jeune estoit,
C'on tendroit a fol et paillart
Si, viel, a raillier se mestoit.
Car s'en jeunesse il  fut plaisant,
Ores plus riens ne dit qui plaise
- Tousjours viel singe est desplaisant,
Moue ne fait qui ne desplaise - ;
S'il se taist affin qu'il complaise,
Il est tenu pour fol recreu;
S'il parle, on lui dist qu'il se taise
Et qu'en son prunier  n'a pas creu.
Or lui convient il  mendïer,
Car ad ce force le contrainct;
Regrectë huy sa mort et hier,
Tristesse son cueur si estraint.
Se, souvent, n'estoit Dieu qu'il craint,
Il feroit ung orrible fait,
Et advient qu'en ce Dieu enffraint
Et que lui mesme se deffait.
Aussi ces povres famelettes
Qui vielles sont et n'ont de quoy,
Quant ilz voient ces pucellettes
Empruncter elles a requoy,
Ilz demandent a Dieu pourquoy
Sy tost nacquirent n'a quel droit.
Nostre Seigneur se taist tout quoy,
Car au tancer il le perdroit.
Advis m'est que j'oy regrecter
La belle qui fut hëaulmiere,
Soy jeune fille soubzhaicter
Et parler en telle maniere.
« A ! Viellesse felonne et fiere,
Tollu m'as  la haulte franchise
A maint homme  l'ay reffusé,
Sy  ne me sceust tant detrainer,
Or est il mort  passé trente ans,
Qu'est devenu ce front poly,
Ces gentes espaulles menues,
Le front ridé, les cheveux griz,
- C'est d'umaine beaulté l'yssue... -,
Ainsi le bon temps regretons,
« Or y pensez, belle Gantiere,
Et vous, la gente Saulcissiere,
Filles, vueilliez vous entremectre
Ceste leçon icy  leur baille
La belle et bonne de jadiz.
Bien dit ou mal, vaille que vaille,
Enregistrer j'ay  fait ses diz
Par mon clerc Fremin l'estourdiz,
Aussi rassiz que je pense estre,
S'il me desment, je le mauldiz.
Selon le clerc est deu le maistre.
Sy apperçoy le grant danger
Ouquel omme amoureux se boute.
Et qui me vouldroit laidanger
De ce mot, en disant : « Escoute.
S'ilz  n'ayment fors que pour l'argent,
Je prens qu'aucun dye cecy,
Sy ne me contente il en rien.
En effect, il conclud ainsi,
Et je le cuide entendre bien,
Qu'on doit amer en lieu de bien.
Assavoir mon se ces fillectes
Qu'en parolles toute jour tien,
Ne furent ilz femmes honnestes.
Honnestes  si furent vrayement,
Sans avoir reprouches ne blasmes.
Sy est vray qu'au commencement
Une chacune de ces femmes
Lors prindrent, ains qu'eussent diffames,
L'une ung clerc, ung lay, l'autre ung moyne,
Pour estaindre d'amours les flasmes
Plus chaudes que feu saint Anthoyne.
Or  firent selon ce decret
Leurs amys, et bien y appert.
Ilz amoient en lieu secret,
Car autre d'eulx n'y avoit part.
Touteffoiz ceste amour se part,
Car celle qui n'en avoit q'um
De celluy s'eslongne et depart
Et ayme mieulx aimer chascun.
Qui les meut  a ce ? G'ymagine,
Sans l'onneur des dames blasmer,
Que c'est nature femeninne
Qui tout unyement veult amer.
Autre chose n'y sçay rimer
Fors qu'on dit a Rains et a Troys,
Voire a L'Isle et a Saint Omer,
Que six ouvriers font plus que trois.
Or ont ces folz amans le bont
Et les dames prins la vollee.
C'est le droit loier qu'amans ont,
Toute foy y est vïollee.
Quelque doulx baisier n'acollee,
De chiens, d'oiseaulx, d'armes, d'amours,
C'est pure verté devollee,
Pour une joye cent doulours.
Pour ce, aymez tant que vouldrez,
Suivez assemblees et festes,
En la fin ja mieulx n'en vauldrez
Et n'y romperez que voz testes.
Folles amours font les gens bestes.
Salmon en ydolatria,
Sanson en perdit ses lunectes.
Bien eureux est qui rien n'y a.
Orpheüs le doulx menestrier,
Jouant de fluctes et musectes,
En fut  en danger de murtrier
Chien Cerberuz a quatre testes;
Et Narcisus ly beaulx honnestes
En ung parfont puis se noya
Pour l'amour de ses amourectes.
Bien eureux est qui rien n'y a.
Sardana le preux chevallier,
Qui conquist le resne de Crestes,
En voulut  devenir moullier
Et filler entre pucellectes;
David ly roys, saiges prophetes,
Crainte de Dieu en oublia,
Voyant laver cuisses bien fetes.
Bien eureux est qui rien n'y a.
Amon en voult  deshonnorer,
Faignant de menger tartelectes,
Sa seur Thamar et defflorer,
Qui fut incestes deshonnestes;
Herodes, pas ne sont sornectes,
Saint Jehan Baptiste en decola
Pour dances, saulx et chansonnectes.
Bien eureux est qui rien n'y a.
De moy, povre, je vueil parler.
J'en fuz batu  comme a ru telles,
Tout nu, ja ne le quiers celler.
Qui me fist macher ces groselles
Fors Katherine de Vauselles.
Noel le tiers ot qui fut la
Mitaines a ces nopces telles.
Bien eureux est qui riens n'y a.
Mais que ce jeune bachelier
Laissast ces jeunes bachelectes.
Non, et le deust on vif bruler
Comme ung chevaucheur d'escouvettes.
Plus doulces lui sont que cyvetes,
Mais touteffoiz fol s'i fya.
Soient blanches, soient brunectes,
Bien eureux est qui riens n'y a.
Se celle que jadiz servoye
De si bon cueur et loyaulment,
Dont tant de maulx et griefz j'avoye
Et souffroye tant de tourment,
Se dit m'eust au commancement
Sa voulenté, mais nennil, las.
J'eusse mis paine aucunement
De moy retraire de ses las.
Quoy que je lui voulsisse dire,
Elle estoit preste d'escouter
Sans m'acorder ne contredire.
Qui plus, me souffroit acouter
Joingnant d'elle, pres sacouter...
Et ainsi m'aloit amusant
Et me souffroit tout raconter,
Mais ce n'estoit qu'en m'abusant.
Abusé m'a  et fait entendre
Tousjours d'un que ce feust ung autre.
De farine que ce feust cendre,
D'un mortier ung chappel de faultre,
De viel machefer que feust peaultre,
D'ambesars que c'estoient ternes
- Tousjours trompeur autruy engautre
Et rend vecyes pour lanternes -,
Du ciel une paille d'arrain,
Des nues une peau de veau,
Du main que c'estoit le serain,
D'un troingnon de chou ung naviau,
D'orde servoyse vin nouveau,
D'une truye ung molin a vent
Et d'une hart ung escheveau,
D'un graz abé ung poursuivant.
Ainsi m'ont Amours abusé
Et pourmené de l'uys au pesle.
Je croy qu'omme n'est si rusé,
Fust fin com argent de coupelle,
Qui n'y laissast linge, drappelle,
Mais qu'il fust ainsi manïé
Comme moy, qui partout m'appelle
L'amant remis et renÿé.
Je regnye Amours et despite
Et deffie a feu et a sang.
Mort par elles me precepicte,
Et ne leur en chault pas d'un blanc.
Ma vïelle ay mis soubz le banc,
Amans ne suiveray ja maiz;
Se jadiz je fuz de leur renc,
Je declaire que n'en suis maiz;
Car j'ay mis le plumail au vent.
Or les suive  qui a actente.
De ce me taiz doresnavant,
Car poursuivre vueil mon entente.
Et s'aucun m'interrogue ou tente
Comment d'Amours j'ose mesdire,
Ceste parolle le contente.
« Qui meurt a ses loix de tout dire. »
Je congnois approucher ma seuf,
Je crache blanc comme coton
Jacoppins groz comme ung estuef.
Qu'esse a dire ? Que Jehanneton
Plus ne me tient pour valleton,
Mais pour ung viel usé rocquart.
De viel porte voix et le ton,
Et ne suis q'un jeune cocquart.
Dieu mercy... et Tacque Thibault,
Qui tant d'eaue froide m'a fait boire,
En ung bas, non pas en ung hault,
Menger d'angoisse mainte poire,
Enferré... Quant j'en ay memoire,
Je prie pour luy, ,
Que Dieu lui doint, et voire voire,
Ce que je pense, .
Touteffoiz, je n'y pense mal
Pour lui, et pour son lieutenant,
Aussi pour son officïal
Qui est plaisant et advenant,
Que faire n'ay du remenant
Mais du petit maistre Robert.
Je les ayme tout d'un tenant,
Ainsi que fait Dieu le Lombart.
Sy me souvient bien, Dieu mercis,
Que je feiz a mon partement
Certains laiz, l'an cinquante six,
Qu'aucuns, sans mon consentement,
Voulurent nommer testament;
Leur plaisir fut, non pas le myen.
Mais quoy ! on dit communement
Qu'ung chacun n'est maistre du scien.
Pour les revocquer  ne le diz,
Et y courrust toute ma terre.
De pictié ne suis reffroydiz
Envers le bastard de la Barre.
Parmy ses troys gluyons de feurre
Je lui donne mes vielles nattes;
Bonnes seront pour tenir serre
Et soy soustenir sur les pates.
S'ainsi estoit qu'aucun n'eust pas
Receu le laiz que je lui mande,
J'ordonne qu'aprés mon trespas
A mes hoirs en face demande.
Mais qui sont ilz ? Si le demande
Morreau, Prouvins, Robin Turgis.
De moy, dictes que je leur mande,
Ont eu jusqu'au lit ou je gis.
Somme, plus ne diray q'un mot,
Car commencer vueil a tester.
Devant mon clerc Fremin qui m'ot,
S'il ne dort, je vueil protester
Que n'entens homme detester
En ceste presente ordonnance,
Et ne la vueil manifester...
Synom ou royaume de France.
Je sens mon cueur qui s'affoiblist
Et plus je ne puis papïer.
Fremin, siez toy pres de mon lit,
Que l'en ne me viengne espïer.
Pren ancre tost, plume, pappier,
Ce que nomme escriptz vistement,
Puis fay le partout coppïer.
Et vecy le commancement.
Ou nom de Dieu, Pere eternel,
Et du Filz que vierge parit,
Dieu au Pere coeternel
Ensemble et le Saint Esperit,
Qui sauva ce qu'Adam perit
Et du pery parre les cyeulx...
Qui bien ce croit peu ne merit,
Gens mors estre faiz petiz dieux.
Mors estoient et corps et ames,
En dampnee perdicïon,
Corps pourriz et ames en flasmes,
De quelconque condicïon.
Touteffoiz fais exepcïon
Des patriarches et prophetes,
Car, selon ma concepcïon,
Oncques grant chault n'eurent aux fesses.
Qui me diroit : « Qui vous fait mectre
C'est de Jhesus la parabolle
Touchant du riche ensevely
En feu, non pas en couche molle,
Et du ladre de dessus ly.
Se  du ladre eust veu le doyz ardre,
Ja n'en eust requis reffrigere
N'au bout d'icelluy doiz aerdre
Pour raffreschir sa maschoüoire.
Pÿons y feront macte chierre,
Qui boyvent pourpoint et chemise.
Puis que boiture y est si chiere,
Dieux nous garde de la main mise.
Ou nom de Dieu, comme j'ay dit,
Et de sa glorïeuse Mere,
Sans pechié soit parfait ce dit
Par moy, plus maigre que chimere.
Se je n'ay eu fievre eufumere,
Ce m'a fait divine clemence;
Mais d'autre dueil et perte amere
Je me tais, et ainsi commence.
Premier doue de ma povre ame
La glorïeuse Trinité,
Et la commande a Nostre Dame,
Chambre de la divinité,
Priant toute la charité
Des dignes neuf ordres des cieulx
Que par eulx soit ce don porté
Devant le trosne precïeulx.
Item, mon corps j'ordonne et laisse
A nostre grant mere la terre;
Les vers n'y trouveront grant gresse,
Trop lui a fait fain dure guerre.
Or lui soit delivré grant erre,
De terre vint, en terre tourne.
Toute chose, se par trop  n'erre,
Voulentiers en son lieu retourne.
Item, et  a mon plus que pere,
Maistre Guillaume de Villon,
Qui esté m'a plus doulx que mere,
Enffant eslevé de maillon
- Degecté m'a de maint boullon
Et de cestuy pas ne s'esjoye;
Sy lui requier a genoullon
Qu'il m'en laisse toute la joye -,
Je lui donne  ma librarye
Et le roumant du Pet au Deable,
Lequel maistre Guy Tabarye
Grossa, qui est homs veritable.
Par cayeulx est soubz une table;
Combien qu'il soit rudement fait,
La matiere est si tres notable
Qu'elle admende tout le meffait.
Item, donne  a ma povre mere,
Pour saluer nostre Maistresse,
Qui pour moy ot douleur amere,
Dieu le scet, et mainte tritresse
- Autre chastel n'ay ne forteresse
Ou me retraye corps ne ame
Quant sur moy court malle destresse,
Ne ma mere, la povre femme -.
Dame du ciel, regente terïenne,
Emperiere des infernaulx paluz,
Recevez moy, vostre humble crestïenne,
Que comprinse soye entre voz esleuz,
Ce non obstant qu'oncques riens ne valuz.
Les biens de vous, ma dame, ma maistresse,
Sont trop plus grans que ne suis pecheresse,
Sans lesquelz biens ame ne peult merir
N'avoir les cieulx; je n'en suis jangleresse.
En ceste foy je vueil vivre et mourir.
A vostre Filz dictes  que je  suis scienne;
De luy soient mes pechiez aboluz.
Pardonne moy comme a l'Egipcïenne,
Ou comme il fist au clerc Theophiluz,
Lequel par vous fut quicte et absoluz,
Combien qu'il eust au deable fait promesse.
Preservez moy que ne face jamaiz ce,
Vierge portant, sans rompture encourir,
Le sacrement c'on celebre a la messe.
En ceste foy je vueil vivre et mourir.
Femme je  suis povrecte et ancïenne,
Qui riens ne sçay, oncques lettres ne leuz.
Au moustier voy, dont suis parroissïenne,
Paradiz paint, ou sont harpes et leuz,
Et ung enffer, ou dampnez sont bouluz;
L'un me fait paour, l'autre joye et lïesse.
La joye avoir me fais, haulte deesse,
A qui pecheurs doivent tous recourir,
Comblés de foy, sans faincte ne parresse.
En ceste foy je vueil vivre et mourir.
Vous portastes, digne Vierge, princesse,
Jhesus regnant qui n'a ne fin ne cesse.
Le Tout Puissant, prenant nostre foiblesse,
Laissa les cieulx et nous vint secourir,
Offrit a mort sa tres clere jeunesse.
Nostre Seigneur tel est, tel le confesse.
En ceste foy je  veul vivre et mourir.
Item, m'amour, ma chiere rose,
Ne luy laisse ne cueur ne foye;
Elle aymeroit mieulx aultre chose,
Combien qu'elle ait assés monnoye...
Quoy ? une grant bourse de soye,
Plaine d'escuz, parfonde et large.
Mais pendu soit il, qui je soye,
Qui luy laira escu ne targe;
Car elle  en a, sans moy, assés.
Mais de cela il ne m'en chault,
Mes plus grans dueilz en sont passés,
Plus n'en ay le croppïon chault.
Si m'en desmez  aux hoirs Michault
Qui fut nommé le Bon Fouterre;
Priés pour luy, faictes ung sault,
A Sainct Sathur gist soubz Sancerre.
Ce non obstant, pour m'acquicter
Envers Amours plus qu'envers elle
- Car oncques n'y peulz acquester
D'espoir une seule estincelle.
Je ne sçay s'a tous si rebelle
A esté, ce m'est grant esmoy,
Mais, par saincte Marie la belle,
Je n'y voy que rire pour moy -,
Ceste ballade luy envoye,
Qui se termine tout par erre.
Qui luy portera ? Que je voye...
Ce sera Pernet de la Barre,
Pourveu, s'il rencontre en son erre
Ma damoiselle au nez tortu,
Il luy dira sans plus enquerre.
Ordre paillarde, dont viens tu.
Faulse beaulté  qui tant me couste chier,
Rude en effect, ypocrite doulceur,
Amour dure plus que fer a macher,
Nommer que puis, de ma deffaçon seur,
Cherme felon, la mort d'un povre cueur,
Orgueil mussé qui gens met au mourir,
Yeulx sans pitié, ne veult droit de rigueur,
Sans empirer, ung povre secourir.
Mieulx m'eust valu avoir esté serchier
Ailleurs  secours, ç'eust esté mon honneur.
Riens ne m'eust sceu hors de ce fait hacher  :
Trocter m'en fault en fuyte et deshonneur.
Haro, haro, le grant et le mineur.
Et qu'esse cy ? Mouray sans coup ferir
Ou pictié veult, selon ceste teneur,
Sans empirer, ung povre secourir.
Ung temps viendra qui fera dessechier,
Jaunyr, flectrir vostre espanye fleur.
Je m'en reisse, se tant peusse macher
Lors, mais nennil, ce seroit dont folleur.
Viel je seray, vous laide, sans couleur.
Or buvez fort, tant que ru peult courir;
Ne donnez pas a tous ceste douleur.
Sans empirer, ung povre secourir.
Prince amoureux, des amans le greigneur,
Vostre mal gré ne vouldroye encourir,
Mais tout franc cueur doit, par Nostre Seigneur,
Sans empirer, ung povre secourir.
Item, a maistre Ythier Merchant,
Auquel mon branc laissay jadiz,
Donne, mais qu'il le mecte en chant,
Ce lay contenant des vers dix,
Et au luz ung
Pour ses ancïennes amours,
Desquelles le nom je ne diz,
Car il me hairoit a tousjours.
Mort, j'appelle de ta rigueur,
Qui m'as ma maistresse ravie.
Et n'es pas encore assouvye
Se tu ne me tiens en langueur.
Oncques puis n'euz force, vigueur.
Mais que te nuysoit elle en vie.
Mort j'appelle de ta rigueur, .
Deux estions  et n'avions q'un cueur;
S'il est mort, force est que desvye,
Voirë, ou que vive sans vie,
Comme les ymaiges, par cueur.
Mort j'appelle de ta rigueur, .
Item, a maistre Jehan Cornu,
Autre nouveau laiz lui vueil faire,
Car il m'a tousjours subvenu
A mon grant besoing et affaire.
Pour ce, le jardin lui tranffaire
Que maistre Pierre Bobignon
M'arenta, en faisant reffaire
L'uys et redrecier le pignon.
Par faulte d'un huys  g'y perdiz
Ung grez et ung manche de houe.
Alors, huit faucons, non pas dix,
N'y eussent pas prins une aloue.
L'ostel est seur, mais qu'on le cloue.
Pour enseigne y mis ung havet,
Qui que l'ait prins, point ne m'en loue...
Senglante nuyt et bas chevet.
Item, et pour ce que la femme
De maistre Piere Saint Amant
- Combien, se coulpe y a a l'ame,
Dieu lui pardonne doulcement ! -
Me myt ou ranc de caÿmant,
Pour le Cheval blanc qui ne bouge
Lui changë a une jument,
Et la Mulle a ung asne rouge.
Item, donne a sire Denis
Hyncelin, esleu de Paris,
Quatorze muys de vin d'Aulnys
Prins sur Turgis a mes perilz;
S'il en buvoit tant que periz
En fust son sens et sa raison,
Qu'on mecte de l'eaue es bariz.
Vin pert mainte bonne maison.
Item, donne a mon advocat,
Maistre Guillaume Charüau,
Quoy ? que Marchant ot pour estat,
Mon branc; je me taiz du fourreau.
Il aura avec ce ung reau
En change, affin que sa bourse enffle,
Prins sur la chaussee et carreau
De la grant costure du Temple.
Item, mon procureur Fournier
Aura pour toutes ses corvees
- Simple sera de l'espargnier.
En ma bourse quatre havees,
Car maintes causes m'a saulvees,
Justes, ainsi Jhesucrist m'aide;
Comme telles se sont trouvees,
Mais bon droit a bon mestier d'aide.
Item, je donne a maistre Jacques
Raguier le Grant Godet de Greve,
Pourveu qu'il paiera quatre placques,
Deust il vendre, quoy qu'il lui griesve,
Ce dont on coeuvre mol et greve,
Aler nues jambes en chappin,
Se sans moy boyt, assiet ne lieve
Au trou de la Pomme de Pin.
Item, quant est de Merebuef
Et de Nicolas de Louviers,
Vache ne leur donne ne beuf,
Car vachiers ne sont ne bouviers,
Mais gans a porter espreviers,
Ne cuidez pas que je me joue,
Et pour prendre perdrys, ploviers,
Sans faillir... sur la Machecoue.
Item, viengne Robert Turgis
A moy, je lui paieray son vin;
Combien, s'il treuve mon logis,
Plus fort fera que le devin.
Le droit lui donne d'eschevin
Que j'ay comme enffant de Paris.
Se je parle ung poy poictevin,
Ice m'ont deux dames apris.
Illes  sont tres belles et gentes,
Demourant a Saint Generou
Prez Saint Julïen de Voventes,
Marche de Bretaigne a Poictou.
Mais i ne dis proprement ou
Yquelles pensent tous les jours;
M'arme ! i ne suy moy si treffou,
Car i vueil celer mes amours.
Item, a Jehan Raguier je donne,
Qui est sergent, voire des Douze,
Tant qu'il vivra, ainsi l'ordonne,
Tous les jours une tallemouze
Pour bouter et fourrer sa mouse,
Prinse a la table de Bailly;
A Maubué sa gorge arrouse,
Car au menger n'a pas failly.
Item, et au Prince des Sotz
Pour ung bon sot Michault du Four,
Qui a la foyz dit de bons motz
Et chante bien « Ma doulce amour »,
Je lui donne, avec le bon jour;
Brief, mais qu'il fust ung peu en point,
Il est ung droit sot de sejour
Et est plaisant ou il n'est point.
Item, aux Unze Vings sergens
Donne - car leur fait est honneste
Et sont bonnes et doulces gens
Denis Richier et Jehan Valecte.
A chacun une grant cornecte
Pour pendre a leurs chappeaux de faultres,
J'entens a ceulx a pié, hohecte.
Car je n'ay que faire des autres.
De rechief donne a Perrenet,
J'entens le bastart de la Barre,
Pource qu'il est beau filz et net,
En son escu, en lieu de barre,
Trois dez plombez de bonne quarre
Et ung beau joly jeu de cartes.
Mais quoy ! s'on l'ot vecir ne poire,
En oultre aura les fievres quartes.
Item, ne vueil plus que Chollet
Dolle, trenche douve ne boise,
Relie broc ne tonnelet,
Mais tous ses houstiz changer voise
A une espee lïonnoise,
Et retiengne le hutinet.
Combien qu'il n'ayme bruyt ne noise,
Sy lui plaist il ung tantinet.
Item, je donne a Jehan le Lou,
Homme de bien et bon merchant,
Pource qu'il est linget et flou
Et que Cholet est mal serchant,
Ung beau petit chiennet couchant,
Qui ne laira poullaille en voye.
Le long tabart est bien cachant
Pour les mucer, qu'on ne les voye.
Item, a l'Orfevre de Boys
Donne cent clouz, queues et testes,
De gingembre sarrazinoys,
Non pas pour acouppler ses boictes,
Mais pour joindre cuz et couëctes
Et couldre jambons et andoulles,
Tant que le let en monte aux tectes
Et le sang en devalle aux coulles.
Au cappitaine Jehan Riou,
Tant pour lui que pour ses archiers,
Je donne six hures de lou,
Qui n'est pas vïande a porchiers,
Prins a groz matins de bouchiers
Et cuictes en vin de buffet;
Pour manger de ces morceaulx chiers,
On en feroit bien ung mauffait.
C'est vïande  ung peu plus pesante
Que duvet n'est, plume ne liege;
Elle est bonne a porter en tante
Ou pour user en quelque siege.
S'ilz estoient prins en ung piege,
Que ces matins ne seussent courre,
J'ordonne, moy qui suis son miege,
Que des peaulx sur l'iver se fourre.
Item, a Robinet Trouscaille,
Qui en service, c'est bien fait,
A pié ne va comme une caille
Mais sur roncin gras et reffait,
Je lui donne de mon buffet
Une jacte, qu'empruncter n'ose;
Sy aura mesnage parfait,
Plus ne lui failloit autre chose.
Item, donne a Perrot Girard,
Barbier juré du Bourg la Royne,
Deux bacins et ung cocquemart,
Puis qu'a gaignier mect telle peine.
Des ans y a demye douzaine
Qu'en son hostel de cochons gras
M'apatella une sepmaine,
Tesmoing l'abesse de Pourras.
Item, aux FrereIs mendïans,
Aux Devotes et aux Beguines,
Tant de Paris que d'Orleans,
Tant Turlupins que Turlupines,
De graces souppes jacoppines
Et flans leur faiz oblacïon,
Et puis aprés, soubz ces courtines,
Parler de contemplacïon.
Ce ne suis je pas qui leur donne,
Mais de tous enffans sont les meres,
Et Dieu, qui ainsi les guerdonne,
Pour quy seuffrent peines ameres.
Il fault qu'il vivent, les beaulx peres,
Et mesmement ceulx de Paris.
S'ilz font plaisirs a noz commeres,
Ilz ayment ainsi leurs marys.
Quoy que maistre Jehan de Poullieu
En voulsist  dire,
Contraint et en publicque lieu
Honteusement s'en revocqua.
Maistre Jehan de Meun s'en mocqua
De leur façon; si fist Mathieu;
Mais on doit honnorer ce qu'a
Honnoré l'Eglise de Dieu.
Sy me soubzmectz, leur serviteur
En tout ce que puis faire et dire,
A les honnorer de bon cueur
Et obeïr sans contredire.
L'omme bien fol est d'en mesdire,
Car soit a part ou en prescher
Ou ailleurs, il ne fault pas dire,
Ces gens sont pour eulx revanchier.
Item, je donne a frere Baude,
Demourant en l'ostel des Carmes,
Portant chierre hardie et baude,
Une sallade et deux guisarmes,
Que Detusca et ses gens d'armes
Ne lui riblent sa caige vert;
Viel est : s'il ne se rent aux armes,
C'est bien le deable de Vauvert.
Item, pour ce que le seelleur
Maint estront de mouche a machié,
Donne, car homme est de valleur,
Son seau d'avantaige crachié,
Et qu'il ait le poulce escachié
Pour tout empreindre a une voye;
J'entens celluy de l'Eveschié,
Car les autres, Dieu les pourvoye.
Quant des auditeurs messeigneurs,
Leur granche ilz auront lambroissee,
Et ceulx qui ont les culz rongneux,
Chacun une chaize persee,
Mais qu'a la petite Macee
D'Orleans, qui ot ma seinture,
L'amende en soit bien hault tauxee,
Elle est une mauvaise ordure.
Item, donne a maistre Françoys,
Promocteur, de la Vacquerie
Ung hault gorgerin d'Escossoys,
Touteffoys sans orfaverie,
Car, quant receut chevallerye,
Il maugrea Dieu et saint George
- Parler n'en oit qui ne s'en rie.
Comme enraigé, a plaine gorge.
Item, a maistre Jehan Laurens,
Qui a les povres yeulx si rouges
Pour le pechié de ses parens
Qui boivent en baris et courges,
Je donne l'envers de mes bouges
Pour tous les matins les torcher;
S'il fust arcevesque de Bourges,
Du cendail eust, mais il est cher.
Item, a maistre Jehan Cotart,
Mon procureur en court d'Eglise,
Devoye environ ung patart
- Car a present bien m'en advise.
Quant chicaner me feist Denise,
Disant que l'avoye mauldicte.
Pour son ame, qu'es cieulx soit mise,
Ceste orroison j'ay cy escripte.
Pere Noé qui plantastes la vingne,
Vous aussi, Loth, qui bustes ou rocher,
Par tel party qu'Amours, qui gens engingne,
De voz filles si vous fist approucher
- Pas ne le dy pour le vous reproucher -,
Archedeclin qui bien seustes cest art,
Tous troys vous pry que vous vueilliez prescher
L'ame du bon feu maistre Jehan Cotart.
Jadiz extraict il  fut de vostre ligne,
Lui qui buvoit du meilleur et plus cher,
Et ne deust il avoir vaillant ung pigne.
Certes, sur tous c'estoit ung bon archer;
On ne lui sceust pot des mains arracher;
De bien boire ne fut oncques fetart.
Nobles seigneurs, ne souffrez empescher
L'ame du bon feu maistre Jehan Cotart.
Comme homme beu qui chancelle et trespigne
L'ay veu souvent, quant il s'alloit coucher,
Et une foiz il se fist une bigne,
Bien m'en souvient, pour la pie juchier.
Brief, on n'eust sceu en ce monde sercher
Meilleur pïon pour boire tost et tart.
Faictes entrer, quant vous orrez hucher,
L'ame du bon feu maistre Jehan Cotart.
Prince, il  n'eust sceu jusqu'a terre cracher,
Tousjours crioit : « Haro, la gorge m'art ! »
Et si ne sceust onc sa seuf estancher
L'ame du bon feu maistre Jehan Cotart.
Item, vueil que le jeune Marle
Desormaiz gouverne mon change,
Car de changer enviz me mesle,
Pourveu que tousjours baille en change,
Soit a privé ou a estrange,
Pour troys escus six brectes targes,
Pour deux angelotz ung grant ange,
Car amans doivent estre larges.
Item, j'ay sceu en ce voyaige
Que mes troys povres orphelins
Sont creuz et deviennent en aage
Et n'ont pas testes de belins,
Et qu'enffans d'icy a Salins
N'a mieulx saichant leur tour d'escolle.
Or, par l'ordre des Mathelins,
Telle jeunesse n'est pas folle.
Sy vueil qu'ilz  voisent a l'estude;
Ou ? sur maistre Pierre Richier.
Le Donat est pour eulx trop rude,
Ja ne les y vueil empescher;
Ilz sauront, je l'ayme plus cher,

Sans plus grans lettres enserchier.
Tousjours n'ont pas clercs l'au dessus.
Cecy  estudient, et, ho.
Plus proceder je leur deffens.
Quant d'entendre la grant credo,
Trop forte elle est pour telz enffans.
Mon grant tabart en long je fens,
Sy vueil que la moictié s'en vende
Pour eulx en achecter des flans,
Car jeunesse est ung peu friande.
Sy vueil qu'ilz  soient informez
En meurs, quoy que couste basture.
Chapperons aront enformez
Et les poulces sur la sainture,
Humbles a toute creature,
Disans : Han ? Quoy ? Il n'en est rien.
Sy diront gens par adventure.
« Vecy enffans de lieu de bien ! »
Item, a mes povres clergons,
Ausquelz mes tiltres resigné
- Beaux enffans et droiz comme joncs
Les voyant m'en dessaisiné -,
Sans recevoir leur assigné,
Seur comme qui l'aroit en paulme,
A ung certain jour consigné,
Sur l'ostel de Gueuldry Guillaume.
Quoy que jeunes  et esbatans
Soient, en riens ne me desplaist.
Dedens trente ans ou quarante ans
Bien autres seront, se Dieu plaist.
Il fait mal qui ne leur complest;
Ilz sont tres beaulx enffans et gens,
Et qui les bat ne fiert fol est,
Car enffans si deviennent gens.
Les bources des Dix et Huit Clercs
Aront, je m'y vueil traveillier;
Pas ilz ne dorment comme loirs,
Qui troys moys sont sans resveillier.
Auffort, triste est le sommeillier
Qui fait aise jeune en jeunesse,
Tant qu'en fin lui faille veillier
Quant reposer deust en viellesse.
Sy en rescriptz  au collateur
Lettres semblables et parreilles;
Or prient pour leur bien faicteur
Ou qu'on leur tire les orreilles.
Aucunes gens ont grans merveilles
Que tant m'encline vers ces deulx,
Mais, foy que doy festes et veilles,
Oncques ne vy les meres d'eulx.
Item, donne a Michault Cul d'Ou
Et a sire Charlot Tarrenne
Cent solz - s'ilz demandent : « Prins ou ? »
Ne leur chaille, ilz vendront de manne.
Et une houlse de basenne,
Autant empeigne que semelle,
Pourveu qu'ilz me salueront Jehanne,
Et autant une autre comme elle.
Item, au seigneur de Grigny,
Auquel jadiz lessay Vissextre,
Je donne la tour de Billy,
Pourveu, se huys y a ne fenestre
Qui soit ne debout ne en estre,
Qu'il mecte tres bien tout a point;
Face argent a destre et senestre,
Il m'en fault et il n'en a point.
Item, a Thibault de la Garde...
Thibault ? je mens : il a nom Jehan,
Que lui donrai ge que ne perde.
- Assez j'ay perdu tout cest an,
Dieu y vueille pourvoir, amen ! -
Le Barillet ? Par m'ame, voire,
Genevoys est plus ancïen
Et plus beau nez a pour y boire.
Item, je donne a Basennier,
Noctaire et greffier criminel,
De giroffle plain ung panier
Prins sur maistre Jehan de Rüeil,
Tant a Mautaint, tant a Rosnel,
Et, avec ce don de girofle,
Servir de cueur gent et ysnel
Le seigneur qui sert saint Christofle,
Auquel ceste ballade donne
Pour sa dame, qui tous biens a.
S'Amour ainsi tous ne guerdonne,
Je ne m'esbahys de cela,
Car au pas conquester l'ala
Que tint Regnier, roy de Cecille,
Ou si bien fist et peu parla
C'oncques Hector fist ne Troïlle.
Au point du jour, que l'esprevier s'esbat,
Meu de plaisir et par noble coustume,
Bruyt la mauviz et de joye s'esbat,
Reçoyt son per et se joinct a sa plume,
Offrir vous vueil, ad ce desir m'alume,
Joyeusement ce qu'aux amans bon semble.
Sachiez qu'Amour l'escript en sa volume,
Et c'est la fin pourquoy sommes ensemble.
Dame serez de mon cueur sans debat,
Entierement, jusques mort me consume,
Lorrier soüef qui pour mon droit combat,
Olivier franc m'otant toute amertume.
Raison ne veult que je desacoustume
- Et en ce vueil avec elle m'assemble.
De vous servir, mais que m'y acoustume,
Et c'est la fin pourquoy sommes ensemble.
Et qui plus est, quant dueil sur moy s'embat
Par Fortune qui souvent si se fume,
Vostre doulx oeil sa malice rabat
Ne plus ne moins que le vent fait la fume.
Sy ne pers pas la graine que je sume
En vostre champ, quant le fruyt me ressemble;
Dieu m'ordonne que le fouÿsse et fume,
Et c'est la fin pourquoy sommes ensemble.
Princesse, oëz ce que cy  vous resume.
Que le mien cueur du vostre desassemble
Ja ne sera; tant de vous en presume,
Et c'est la fin pourquoy sommes ensemble.
Item, a sire Jehan Perdriel
Riens, n'a Françoys son second frere;
Sy m'ont voulu tousjours aidier
Et de leurs biens faire confrere,
Combien que Françoys, mon compere,
Langues cuisans, flanbans et rouges,
My commandement my priere,
Me recommanda fort a Bourges.
Sy alé voir en Taillevant
Ou chappitre de fricassure,
Tout au long, derriere et devant,
Lequel n'en parle jus ne sure  ;
Mais Macquaire, je vous asseure,
A tout le poil cuisant ung deable
Afin qu'il sentist bon l'arseure,
Ce m'escript sans fable.
En rïagal, en alcenic rocher,
En orpiment, en salpestre et chaulx vive,
En plomb boulant, pour mieulx les esmorcher,
En suye et poix destrempee de lessive
Faicte d'estronc et de pissat de Juisve,
En lavailles de jambes a meseaux,
En raclure de piez et vieulx houzeaux,
En sang d'aspic et drocques venimeuses,
En fiel de loups, de regnars, de blereaux,
Soient frictes ces langues ennuyeuses.
En servelle de chat qui hait pescher,
Noir et si viel qu'il n'ait dent en gencyve,
D'un viel matin qui vault bien aussi chier,
Tout enraigé en sa bave et sallive,
En l'escume d'une mulle poussive
Detrenchee menu a bons cyseaux,
En eaue ou ratz plungent groins et museaux,
Regnes, crappaulx et bestes dangereuses,
Serpens, laissars et telz nobles oiseaux,
Soient frictes ces langues ennuyeuses.
En sublimé dangereux a toucher
Et ou nombril d'une couleuvre vive,
En sang c'on voit es poillectes sechier
Sur ces barbiers, quant plaine lune arrive,
Dont l'un est noir, l'autre plus vert que cyve,
En chancre et fix et en ces ors cuveaulx
Ou nourrisses essangent leurs drappeaux,
En petiz baings de filles amoureuses
- Qui ne m'entant n'a suivy les bordeaux.
Soient frictes ces langues ennuyeuses.
Prince, passez tous ces frians morceaux,
S'estamine, sacz n'avez ne bluteaux,
Parmy le fons d'unes brayes breneuses,
Mais paravant en estronc de pourceaux
Soient frictes ces langues ennuyeuses.
Item, a maistre Andry Courault
Les Contreditz Franc Gontier mande;
Quant du tirant seant en hault,
A cestuy la riens ne demande.
Le Saige ne veult que contende
Contre puissant povre homme las,
Affin que ses filletz ne tende
Et qu'il ne trebuche en ses las.
Gontier ne crains : il n'a nulz hommes
Et mieulx que moy n'est herité;
Mais en ce debat cy nous sommes,
Car il loue sa pouvreté,
Estre povre yver et esté,
Et a felicité reppute
Ce que tiens a maleureté.
Lequel a tort ? Or en discute.
Sur mol duvet assiz, ung gras chanoine,
Lez ung brasier, en chambre bien natee,
A son costé gisant dame Sidoine,
Blanche, tendre, polye et attintee,
Boire ypocras a jour et a nuytee,
Rire, jouer, mignonner et baisier,
Et nud a nud pour mieulx des corps s'aisier,
Les vy tous deux par ung trou de mortaise.
Lors je congneuz que, pour dueil appaisier,
Il n'est tresor que de vivre a son aise.
Se Franc Gontier et sa compaigne Elayne
Eussent ceste doulce vie hantee,
D'oignons, cyvotz, qui causent forte alaine,
N'acontassent une bise tostee.
Tout leur maton ne toute leur potee
Ne prise ung ail, je le dy sans noisier.
S'ilz se vantent couchier soubz le rosier,
Lequel vault mieulx ? Lit costoyé de cheze.
Qu'en dictes vous ? Faut il ad ce muser.
Il n'est tresor que de vivre a son aise.
De groz pain bis  vivent, d'orge et d'avoyne,
Et boyvent eaue tout au long de l'annee;
Tous les oyseaux de cy en Babiloyne
A tel escot une seulle journee
Ne me tendroient, non une matinee.
Or s'esbate, de par Dieu, Franc Gontier,
Helayne o luy, soubz le bel esglantier;
Se bien leur est, cause n'ay qu'il me poise,
Mais quoy que soit du laboureux mestier,
Il n'est tresor que de vivre a son aise.
Prince, jugiez, pour tost nous accorder  !
Quant est de moy, mais qu'a nulz ne desplaise,
Petit enffant j'ay oÿ recorder.
Il n'est tresor que de vivre a son aise.
Item, pour ce que scet sa Bille
Madamoiselle de Bruyeres,
Donne prescher hors l'Euvangille
A elle et a ses bachelieres,
Pour retraire ces villotieres
Qui ont le bec si affilé,
Mais que ce soit hors cymetieres,
Trop bien au Merchié au fillé.
Quoy qu'on tient belles langaigieres
Florentines, Venicïennes,
Assés pour estre messaigieres,
Et mesmement les ancïennes,
Mais soient Lombardes, Roumaines,
Genevoyses, a mes perilz,
Pimontoises, Savoysïennes,
Il n'est bon bec que de Paris.
De beau parler tiennent chayeres,
Ce dit on, Neappolitaines,
Et que bonnes sont cacquetieres
Allemandes et Prucïennes.
Soient Grecques, Egipcïennes,
De Hongrie ou d'autre pays,
Espaignolles ou Castellannes,
Il n'est bon bec que de Paris.
Brectes, Souyssez ne scevent guerres,
Gasconnes ne Toulousïennes.
De Petit Pont deux harengieres
Les concluront, et les Lorraines,
Angleches et Callesïennes
- Ai ge beaucoup de lieux compris ? -
Picardes de Vallencïennes,
Il n'est bon bec que de Paris.
Prince, aux dames parisïennes
De beau parler donnez le pris;
Quoy qu'on die d'Italïennes,
Il n'est bon bec que de Paris.
Regarde m'en  deux, troys assises
Sur le bas du ply de leurs robes
En ces moustiers, en ces eglises;
Tire t'en pres et ne te hobes;
Tu trouveras la que Macrobes
Oncques ne fist telz jugemens.
Entens, quelque chose en desrobes.
Ce sont tous beaux enseignemens.
Item, et au mont de Montmertre,
Qui est ung lieu moult ancïen,
Je lui donne et adjoincts le tertre
Qu'on dit de mont Valerïen,
Et oultre plus un quartier d'an
Du pardon qu'apportay de Romme;
Sy yra maint bon chrestïen
En l'abbaye ou il n'entre homme.
Item, varletz et chamberieres
De bons hostelz - riens ne me nuyt ! -
Feront tartes, flans et goyeres
Et grans ralïatz a mye nuyt
- Riens n'y font sept pintes ne huit
Tant que gisent seigneur et dame -,
Puis aprés, sans mener grant bruyt,
Je leur ramentoy le jeu d'asne.
Item, et a filles de bien,
Qui ont peres, meres et antes,
Par m'ame, je ne donne rien,
Car j'ay tout donné aux servantes.
Sy feussent ilz de peu contentes...
Grant bien leur feissent mains loppins,
Aux povres filles, ennementes,
Qui se perdent aux Jacoppins,
Aux Celestins et aux Chartreux;
Quoy que vie mainent estroicte,
Sy ont ilz largement entre eulx
Dont povres filles ont souffrecte,
Tesmoing Jacqueline et Perrecte,
Et Ysabeau qui dit : « Enné ! »
Puis qu'ilz en ont telle disecte,
A peine en seroit on dampné.
Item, a la Grosse Margot,
Tres doulce face et pourtraicture
- Foy que doy, brulare bigot,
A si devocte creature,
Je l'ayme de propre nature,
Et elle moy, la doulce sade -,
Qui la trouvera d'aventure,
Qu'on lui lise ceste ballade.
Se j'ayme et sers la belle  de bon het,
M'en devez vous tenir ne vil ne sot.
Elle a en soy des biens affin soubzhet;
Pour son amour seins boucler et passot.
Quant viennent gens, je cours et happe ung pot,
Au vin m'en voys sans demener grant bruyt;
Je leur tens eaue, froumaige, pain et fruyt.
S'ilz paient bien, je leur diz : «
Mais adoncques, il y a grant deshet,
Quant sans argent s'en vient coucher Mergot;
Voir ne la puis, mon cueur a mort la het.
Sa robe prens, demy seint et seurcot,
Sy lui jure qu'il tendra pour l'escot.
Par les costez se prent, c'est Antecrist,
Crye et jure par la mort Jhesucrist
Que non fera. Lors empoingne ung esclat,
Dessus son nez lui en faiz ung escript,
En ce bordeau ou tenons nostre estat.
Puis paix se fait et me fait ung groz pet,
Plus enffle q'un velimeux escarbot.
Riant m'assiet son poing sur mon sommet,
Gogo me dit, et me fiert le jambot;
Tous deux yvres dormons comme ung sabot.
Et au resveil, quant le ventre lui bruyt,
Monte sur moy, que ne gaste son fruyt,
Soubz elle geins, plus q'un aiz me fait plat;
De paillarder tout elle me destruyt,
En ce bordeau ou tenons nostre estat.
Vente, gresle, gesle, j'ay mon pain cuyt.
Je suis paillart, la paillarde  me suyt.
Lequel vault mieulx ? Chacun bien s'entressuyt,
L'un vault l'autre, c'est a mau rat mau chat.
Ordure aimons, ordure nous affuyt,
Nous deffuyons honneur, il nous deffuyt,
En ce bordeau ou tenons nostre estat.
Item, a Marïon l'Idolle
Et la grant Jehanne de Bretaigne
Donne tenir publicque escolle
Ou l'escollier le maistre enseigne.
Lieu n'est ou ce merchié ne tiengne,
Synom a la grisle de Meun;
De quoy je diz : « Fy de l'enseigne,
Item, et a Noel Jolis,
Autre chose je ne lui donne
Fors plain poing d'oziers frez cueilliz
En mon jardin - je l'abandonne.
Chastoy est une belle aulmosne,
Ame n'en doit estre marry - :
Unze vings coups lui en ordonne,
Livrez par les mains de Henry.
Item, ne sçay qu'a l'Ostel Dieu
Donner n'a povres hospitaulx.
Bourdes n'ont icy temps ne lieu,
Car povres gens ont assez maulx.
Chacun leur envoye leurs oz.
Les Mendïans ont eu mon oye;
Au fort, ilz en auront les oz;
A menues gens menue monnoye.
Item, je donne a mon barbier,
Qui se nomme Colin Galerne,
Pres voisin d'Angelot l'erbier,
Ung groz glaçon - prins ou ? en Merne -,
Afin qu'a son aise s'yverne.
De l'estomac le tiengne pres.
Se l'iver ainsi se gouverne,
Il aura chault l'esté d'aprés.
Item,  riens aux Enffans trouvés,
Mais les perduz fault que consolle;
Sy doivent estre retrouvez
Par droit sur Marïon l'Idolle.
Une leçon de mon escolle
Leur liray, qui ne dure guerre;
Teste n'ayent dure ne folle,
Escoutent ! car c'est la derniere.
« Beaulx enfans, vous perdez la plus
Ce n'est pas  ung jeu de troys mailles,
Q'un chacun  encores m'escoute.
« Car ou soies porteur de bulles,
Ryme, raille, cymballe, fluctes,
A vous parle, compains de galle,
Item, je donne aux .XV. Vings
- Qu'autant vauldroit nommer Troys Cens.
De Paris, non pas de Prouvins,
Car a eulx tenu je me sens;
Ilz auront, et je m'y consens,
Sans les estuiz mes grans lunectes,
Pour mectre a part, aux Innocens,
Les gens de bien des deshonnestes.
Icy  n'y a ne riz ne jeu.
Que leur valut  avoir chevances
N'en grans liz de paremens jeu,
Engloutir vins, engrossir pances,
Mener joyes, festes et dances,
De ce fere prest a toute heure.
Toutes faillent telles plaisances,
Et la coulpe si en demeure.
Quant je considere ces testes
Entassees en ces charniers,
Tous furent maistres des Requestes,
Au moins de la Chambre aux deniers,
Ou tous furent portepaniers;
Autant puis l'un que l'autre dire,
Car d'evesques ou lanterniers,
Je n'y congnois riens a reddire.
Et icelles  qui s'enclinoient
Unes contre autres en leurs vies,
Desquelles les unes regnoient
Des autres craintes et servies,
La  les voys toutes assouvies,
Ensemble en ung tas, pesle mesle;
Seigneuries leur sont ravies,
Clerc ne maistre ne s'i appelle.
Or sont ilz mors, Dieu ait leurs ames.
Quant est des corps, ilz sont pourriz,
Aient esté seigneurs ou dames,
Souëf et tendrement nourriz
De cresme, froumentee ou riz,
Et les oz declinent en pouldre,
Ausquelz ne chault d'esbat ne riz.
Plaise au doulx Jhesus les assouldre.
Aux trespassez je faiz ce laiz
Et icelluy je communicque
A regens cours, sieges, palaiz,
Hayneurs d'avarice l'inicque,
Lesquelz pour la chose publicque
Se seichent les oz et les corps.
De Dieu et de saint Dominicque
Soient absolz, quant seront mors.
Item,  riens a Jacquet Cardon,
Car je n'ay riens pour lui d'onneste
- Non pas que le gecte habandon.
Synon ceste bergeronnecte;
S'elle eust le chant Marïonnecte
Fait pour Marïon la Peautarde,
Ou d'Ouvrez vostre huys Guillemete,
Elle alast bien a la moustarde.
Au retour de dure prison
Ou j'ay laissié  presque la vie,
Se Fortune a sur moy envie,
Jugiez s'elle fait mesprison.
Il me semble que par raison
Elle deust  bien estre assouvye,
Au retour de dure prison.
Se  sy plaine est de desraison
Que vueille que du tout  desvie,
Plaise a Dieu que l'ame ravye
En soit lassus en sa maison.
Au retour de dure prison.
Item, donne a maistre Lomer,
Comme extraict que je suis de fee,
Qu'il soit bien amé - mais d'amer
Fille en chief ou femme coeffee,
Ja n'en ayt la teste eschauffee ! -
Et qu'il ne ly couste une noix
Faire ung soir cent foiz la faffee,
En despit d'Auger le Danois.
Item, donne aux amans enfermes,
Sans le laiz maistre Alain Chartier,
A leurs chevetz de pleurs et lermes
Trestout fin plain ung benoistier,
Et ung petit brain d'esglantier
En tous temps vert pour guepillon,
Pourveu qu'ilz diront ung psaultier
Pour l'ame du povre Villon.
Item, a maistre Jacques James,
Qui se tue d'amasser biens,
Donne fïancer tant de femmes
Qu'il vouldra, mais d'espouser, riens.
Pour quy amasse il ? Pour les sciens;
Il ne plaint fors que ses morceaux;
Ce qui fut aux truyes, je tiens
Qu'il doit de droit estre aux pourceaux.
Item, le camus seneschal,
Qui uneffoys paia mes debtes,
En recompence mareschal
Sera pour ferrer oyes, canectes,
En luy envoyant ces sornectes
Pour soy desennuyer; combien,
S'il veult, face en des alumectes.
De beau chanter s'ennuyt on bien.
Item, au chevallier du guet
Je donne deux beaux petiz paiges,
Philebert et le groz Marcquet,
Lesquelz servy, dont sont plus saiges,
La plus partie de leurs aages,
Ont le prevost des mareschaulx.
Helas ! s'ilz sont cassez de gaiges,
Aler les fauldra tous deschaulx.
Item, a Chappellain je laisse
Ma chappelle a simple tonsure,
Chargee d'une seiche messe
Ou il ne fault pas grant lecture.
Resiné lui eusse ma cure,
Mais point ne veult de charge d'ames;
De conffesser, ce dit, n'a cure
Synon chamberieres et dames.
Pource que scet bien mon entente
Jehan de Calaiz, honnorable homme,
Qui ne me vist des ans a trente
Et ne scet comment on me nomme,
De tout ce testament, en somme,
S'aucun y a difficulté,
L'oster jusqu'au rez d'une pomme
Je lui en donne faculté.
De le gloser et commenter,
De le diffinir et descripre,
Diminuer ou augmenter,
De le canceller et perscripre
De sa main, et ne sceut escripre,
Interpreter et donner sens
A son plaisir, meilleur ou pire,
A tout cecy je m'y consens.
Et s'aucun, dont n'ay congnoissance,
Estoit alé de mort a vie,
Je vueil et lui donne puissance,
Afin que l'ordre soit suyvie
Pour estre mieulx parassouvye,
Que ceste aulmosne ailleurs transporte,
Car s'il l'applicquoit par envye,
A son ame je m'en rapporte.
Item, j'ordonne a Saincte Avoye,
Et non ailleurs, ma sepulture;
Et afin q'un chascun me voye,
Non pas en char, mais en painture,
Que l'en tire mon estature
D'encre, s'il ne coustoit trop cher;
De tombel, riens, je n'en ay cure,
Car il greveroit le plancher.
Item, vueil qu'autour de ma fosse
Ce qui s'enssuit, sans autre histoire,
Soit escript en lectre assez grosse
- Qui n'auroit point d'escriptouoire,
De charbon ou de pierre noire
Sans en rien entamer le plastre;
Au moins sera de moy memoire
Telle qu'elle est d'un bon follastre - :
« Cy gist et dort en ce sollier
Repoz eternel donne a cil,
Sire, et clarté perpetuelle,
Qui vaillant plat ne escüelle
N'eust oncques, n'ung brain de percil.
Il  fut rez, chief, barbe, sourcil,
Comme ung navet c'on ret ou pelle.
Repoz eternel donne a cil,
Rigueur le transmist  en exil
Et lui frappa au cul la pelle,
Non obstant qu'il dit : « J'en appelle ! »
Qui n'est pas terme trop subtil.
Repoz eternel donne a cil, .
Item,  je vueil qu'on sonne a bransle
Le groz beffroy qui est de voirre,
Combien qu'il n'est cueur qui ne tremble
Quant de sonner est a son erre.
Sauvé a mainte belle terre,
Le temps passé, chascun le scet.
Feussent gens d'armes ou tonnoirre,
Au son de luy tout mal cessoit.
Les sonneurs  auront quatre miches,
Et se c'est peu, demye douzaine
- Autant n'en donnent les plus riches.
Mais ilz seront de saint Estienne.
Volant est homme de grant peine.
L'un en sera; quant g'y regarde,
Il en vivra une sepmaine.
Et l'autre ? Auffort, Jehan de la Garde.
Pour tout ce fournir  et parfaire,
J'ordonne mes executeurs
Ausquelz fait bon avoir affaire
Et contentent bien leurs debteurs.
Ilz ne sont pas moult grans vanteurs
Et ont bien de quoy, Dieu mercys.
De ce fait seront directeurs.
Escryptz : je t'en nommeray six.
C'est maistre Mertin Bellefoye,
Lieutenant du cas criminel.
Qui sera l'autre ? G'y pensoye.
Ce sera sire Colombel;
S'il lui plaist et il lui est bel,
Il entreprendra ceste charge.
Et l'autre ? Michiel Juvenel.
Ces troys seulz et pour tout  j'en charge.
Mais ou cas qu'ilz  s'en excusassent
En redoubtant les premiers fraiz,
Ou totalement reffusassent,
Ceulx qui s'enssuivent cy aprés
Institue, gens de bien tres.
Phelippe Bruneau, noble escuier;
Et l'autre ? Son voisin d'emprés,
Sy est maistre Jacques Raiguier.
Et l'autre ? Maistre Jacques James.
Troys hommes de bien et d'onneur,
Desirans de sauver leurs ames
Et doubtans Dieu nostre seigneur.
Plus tost y mecteront du leur
Que ceste ordonnance ne baillent;
Point n'auront de contreroleur,
Mais a leur seul plaisir en taillent.
Des testamens  qu'on dit le Maistre
De mon fait n'orra quy ne quot,
Mais ce fera ung jeune prestre
Qui est nommé Thomas Tricquot.
Voulentiers busse a son escot,
Et qu'il me coutast ma cornecte;
S'il sceust jouer en ung tryppot,
Il eust de moy le Trou Perrecte.
Quant au regard du luminaire,
Guillaume du Ru j'y commectz;
Pour porter les coings du suaire,
Aux executeurs  le remectz.
Trop plus me font mal c'oncques maiz
Barbe, cheveux, penil, sourcys;
Mal me presse, temps desormaiz
Que crye a toutes gens mercys.
A Chartreux et a Celestins,
A Mendïans et a Devoctes,
A musars et clacque patins,
A servans et filles mignoctes
Portans seurcoz et justes coctes,
A cuidereaux d'amours transsiz
Chauçans sans mehain fauves boctes,
Je crye a toutes gens mercys.
A fillectes moustrans tetins
Pour avoir plus largement hostes,
A ribleurs, menneurs de hutins,
A batelleurs trayans mermoctes,
A folz, folles, a sotz, a soctes,
Qui s'en vont cyfflant six a six
A vecyes et marïoctes,
Je crye a toutes gens mercys.
Synon aux traitres chiens matins
Qui m'ont fait ronger dures crostes,
Macher mains soirs et mains matins,
Que ores je ne crains troys croctes.
Je feisse pour eulx pez et roctes,
Je ne puis, car je suis assiz.
Auffort, pour esviter rïoctes,
Je crye a toutes gens mercys.
C'on leur froisse  les quinze costes
De groz mailletz, fors et massiz,
De plombees et telz peloctes.
Je crye a toutes gens mercys.
Icy se clost le testament
Et finist du povre Villon.
Venez a son enterrement,
Quant vous orez le carrillon,
Vestuz rouge com vermeillon,
Car en amours mourut martir;
Ce jura il sur son coullon,
Quant de ce monde voult partir.
Et je  croy bien que pas n'en ment,
Car chassié fut  comme ung soullon
De ses amours, hayneusement,
Tant que d'icy a Roussillon
Brosses n'y a ne brossillon
Qui n'eust, ce dit il sans mentir,
Ung lambeau de son cotillon,
Quant de ce monde voult partir.
Il est ainsi et tellement.
Quant  mourut, n'avoit q'un haillon;
Qui plus, en mourant, mallement
L'espoignoit d'Amours l'esguillon;
Plus agu que le ranguillon
D'un baudrier lui faisoit sentir
- C'est de quoy nous esmerveillon -,
Quant de ce monde voult partir.
Prince gent comme esmerillon,
Saichiez qu'il  fist au departir.
Ung traict but de vin morillon,
Quant de ce monde voult partir.