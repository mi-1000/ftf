CH'EST D'ERACLE L'EMPEREOUR 
Se Gautiers d'Arras fist ainc rien c'on atorner li doive a bien , or li estuet tel traitié faire que sor tous autres doive plaire , car li princes est de tel pris por cui il a cest fais empris que li biens qui en lui habunde enlumine trestout le monde .
Je faiç de lui sanlance a l'eure qui aprés prime ne demeure , car li jors vient lors et fait caut , et tent li solaus plus en haut et seut li jors en biauté croistre ; et cil qui tant fait a connoistre , dont je vous ai ichi conté , croist et vient tous jors en bonté et tent en haut et plus est caus et plus trençans que n'est li faus d'aquerre par molt grant prouece çou qu'il adiés met en larguece .
Se n'ert Envie seulement , çou c'on tesmoigne plainement tesmoigneroient roi et conte , mais il desfait trestout lor conte et vient li de Saint Esperit qu'il jue adiés et adiés rit ; li autre pleurent quant il donent et li pluisor un mot ne sonnent as napes metre , et il me cante ! Il est faés , car il descante canques li autre vont faisant qui lores sont mu et taisant : il tienent ordre et ont tel riule que il ne prisent une tiule cançon ne son ne rotruenge , car Covoitise les calenge ; il n'a el monde canteour , maistre estrument ne conteour qui un seul mot lor ost tentir , car ne s'i voelent assentir a oïr fable ne cançon , car aver sont li eschançon et cil qui donent a laver et il meïme sont aver ; s'on i velt joie entremeller , lors conmencent d'el a parler .
Mais je demain trop longe lime , je vois trop alongant me rime , car on n'i puet nul bien pinchier ; or voel me bouce recinchier .
Du plus vaillant dirai le some qui fust d'Islande dusc'a Rome , del bon conte Tibaut de Blois , del preu , del large , del cortois , que gré m'en sara tous li pire quant tous les biens m'en orra dire , mais tant dirai , conment qu'il aut , que riens del mont en lui ne faut que nus bons princes ait eü c'on ait el siecle conneü .
Molt est li quens Tibaus preudon , bien a ataint dusques en son .
Il vient sovent u gens s'assemble , mais cuidiés vous que il s'en emble ? A l'endemain del parlement s'en fuient tout conmunalment a l'ajornee , je vous di , mais il atent jusc'a midi con s'il estoit lor cambrelens .
Lors fait aporter ses berlens et les eskiekiers por nombrer l'avoir dont se velt descombrer .
Cil ne li vont pas anoiant u il le sien vait estuiant , qu'il done tous jors sans prametre , ne velt en autre tresor metre .
Et tous li mons prise se vie , mais une riens , çou est Envie , qui talt le bien u que il soit , - si fait molt bien que faire doit , car tous jors mesdist del plus halt et de le cose qui mius vaut : ja ne mesdira de nului se preu nel voit , si het cestui - mais mes cuers l'aime molt et prise , por lui ai jou ceste oevre emprise .
D'Eracle ichi endroit commence qui onques jor n'ot soig de tence , si l'acata li senescaus et povre et nu et tout descaus , et tout l'avoir qu'en prist le mere donna por l'ame son cier pere : que bien connissoit li vassaus pierres et femmes et cevaus .
Assés vous dirai en romans les proueces et les commans que l'emperere fist de lui , et com il mescreï celui , cum des deus coses l'esprouva , et quant le grant bien i trouva par lui se marïa li sire , si com m'orés el romans dire ; a com grant tort il fu gabés et com il fu puis adoubés ; com il vint puis a tele honour c'om fist de lui empereour et tint Coustentinoble quite ; et si vous ert la cose dite com il le sainte Crois conquist sur Cordroé que il ocist ; con se gens fu reconfortee et con le Crois en fu portee la u on seut a Diu tenchier .
Hui mais voel m'oevre commenchier .
En Rome ot ja un senator qui molt amoit son Creator ; Mirïados l'apieloit on , frans et preus ert et loiaus hom .
Se feme avoit a non Cassine , li plus cortoise et li plus fine qui onques esteüst en Ronme .
En son mari ot molt preudome , et selonc tans et eure et leu estoient au siecle et a Deu .
Biele ert li vie qu'il menoient et por Diu grant avoir donnoient .
A Diu , au siecle si s'aerdent que l'un por l'autre pas ne perdent .
Il orent bien ensanle esté deus yvers plains et un esté c'onques la dame enfant nen ot .
Grans ert li deus qu'ele en menot et grignor duel en ot li sire que nus ne pot conter ne dire .
Diu en reclamoit doucement que il par son conmandement lor doigne tele engenreüre qu'il ait en lui sens et mesure .
Longues proient en tel maniere et Dius entendi lor proiere au cief de set ans , ce m'est vis , car a la dame fu avis par une nuit en son dormant c'uns angles vint en son devant et se li dist : « Esvelle toi ! Dius le te mande ci par moi qui a te parole entendue .
Or n'i ait pas longe atendue , mais lieve sus isnielement si qu'il n'i ait demourement .
Cel rice tapi me prendras et en cele aire l'estendras ; cel drap de soie esten desore .
Jhesus qui toute riens aoure te mande que tu sempres dies ten mari en cui tu t'afies si voist desor le drap seoir ains qu'il puist riens del jor veoir ; entor lui mece son mantiel tout le millor et le plus biel ; a soi t'apelt isnielement et gise a toi delivrement , et si diras a ton mari c'or se puet tenir a gari , car Dius le dist : en ceste nuit engendrera en toi tel fruit dont toute Rome joie ara ; çou ert un fius qui plus sara que nus hom qui el siecle soit .
Ne puet perir qui en Diu croit ; il n'i a pas creü en vain ; face messe canter demain del Saint Esprit , et se li proie que il ofre cel drap de soie , par tel ententïon le face que il doinst a l'enfant se grasce ; por Diu soit doné as mesiaus et li tapis et li mantiaus .
» Li angles Diu s'esvanuïst et li dame du lit s'en ist ; le tapi et le drap estent l'un desor l'autre el pavement ; dedens son lit se rest assise si a pensé en mainte guise de çou que li angles a dit : « Aiue Dius Saint Esperit , se pense ele , con sera çou ? Mon mari conment dirai jou qu'il voist sifaitement en l'aire et qu'il m'apiaut por tel afaire ? Noter i pora legerie , cuidier i pora lecherie .
Mais se Diu plaist , non fera ja , car li angles le m'encarja et cose u Dius ait rien a faire ne puet pas torner a contraire .
» Atant se leva li preudom , que jou Mirïados vous nom ; cele li moustre mot a mot ce que li angles dit li ot , voist sor le tapi si l'apiaut , tout li demoustre et li espiaut ; cil n'est ne vilains ne leciere , se feme croit et tient molt ciere ; saut sus et si l'apiele a lui si engenra en li celui qui fist puis maint home esjoïr et dont il fait bien a oïr , de çou me puis je bien vanter .
L'endemain fist messe canter Mirïados a molt grant joie si a offert cel drap de soie ; le bon mantiel as mesiaus donne et le tapis lor abandone ; tout depart a la povre gent , son blé , son or et son argent , que Dius quil fist a se faiture soit garde de s'engenreüre .
La dame qui son fil conçut l'ot droit au jor c'avoir le dut et saciés c'a tel eure l'ot c'onques nuls hom fors Diu nel sot , et fu li plus tres biele riens c'onques veïst hom terrïens , si l'apielerent Diudonné por ce qu'issi l'ot Dius donné ; puis fu nonmés el baptestire Eracles , ensi l'oï dire .
Au tierç jor qu'il fu baptisiés li vint uns briés trestous ploiés ; Dius nostre Sire li tramist par le saint angle qui le mist sor le berçuel u il gisoit .
Li letre par defors disoit c'on mesist cel enfant a letre quant eure et tans seroit del metre .
Encor ot defors autre cose : que la dame ne fust tant ose que desploier laissast le brief , mais , sor les deus ius de son cief , fust bien gardés et en sauf mis tant que l'enfes fust si apris qu'il le peüst espondre et lire , et lors li baillast on se cire .
La dame saut sus de son lit , les letres prent et si en list tant seulement que lire en doit , çou est çou que defors pendoit ; le brief estoie maintenant ; or voit que Dius a cier l'enfant .
Norir le fait molt ricement ; quant il a cinc ans plainement , mis est as letres li petis , mais ainc ne fu teus aprentis , son maistre au cief de l'an aprent ; molt est senés , car il aprent plus en un an c'autres en quatre , ne se fait laidengier ne batre .
Li mere quel voit tant sené l'a devant un autel mené , le brief li tent , cil le desploie et si le list s'en a tel joie que nus ne puet grignor avoir , car Dius li a fait assavoir qu'il ert de femes connissieres et canque valt cevaus ne pieres savra , tels sera se merite , par Diu et par saint Esperite .
Quant il ot tout le brief leü de kief en kief et porveü , toutes les pieres connissoit de quel vertu cascune estoit ; de femes savoit ensement toute le vie et l'errement , et quels cascune estoit el point ( qu'il le veoit n'en doutoit point ) , et des cevaus resavoit il li quels valoit mius entre mil ; mais ains qu'il par eüst dis ans , morut ses peres li vaillans , Mirïados li gens , li biaus , si tint se mere les castiaus , les viles et les fremetés , les manoirs et les yretés , mais trestout volt laisser encore por l'ame son pere secore .
Avant savrés com ele fist et com son fil a raison mist , con Eracles li respondi quant la parole en entendi .
« Fius , dist li mere , je te voi desconforté , ce poise moi .
Mors est Mirïados li sages , çou est grans deus et grans damages , fius , et a toi meesmement car il t'ama molt tenrement .
- Et jou si aim l'ame mon pere tant con le moie , douce mere .
- Fius , jel verrai dedens tierç jor se tu l'aimes de bone amor .
- Vous le verrés ? Vous ? en quel guise ? - Fius , que m'en valra le devise ? - Si fera , mere , voirement , car je ferai vostre talent .
- Se le tenoies , fius , a bien , ten avoir donroie et le mien por amor Diu le Creator , qu'il mete l'ame mon signor , vostre bon pere , en paradis , la u li bon mainent toudis .
Tu ses tant de devinement que tu te garras ricement et avras bien tes volentés , et poi de cose m'ert plentés : feme sui , poi me soufira , et tout fors bien fait tresira , tout tresira fors seul bien fait ; molt par est sages qui bien fait .
Faisomes bien , biens en venra l'ame celui qui t'engenra .
- Douce mere , Dius le vous mire ! Grans loiautés le vous fait dire et jel devroie vous requerre ; ne de l'avoir ne de la terre ne me quier je faire saisir ; or en faites vostre plaisir .
Se l'ame a nul mestier d'aïe , si sera par itant garie et iert mais en repos tos jors , et s'el n'a mestier de secors , Dius le vous sara bien merir , car nus biens fais ne puet perir .
Biens fais vient la u venir doit conment qu'il onques donés soit .
» Ne vous irai pas porlongant , mais tout vendirent maintenant , si font larges osteleries et molt rices herbergeries et abeïes et moustiers , et selonc ce qu'il ert mestiers donent as povres soufraiteus , as orfelins , as vergondeus ; lor terres lor ont racatees as useriers et aquitees .
Ains que li mois fust tos passés , se sont plus povre fait assés de tous les plus caitis de Ronme ; et on oublie tost povre home , car cose c'on veoir ne veut oublie on tost , avenir seut , et il sont si mis en oubli c'on ne connoist ne lui ne li fors povre gent , u il estont ; en vielle Rome , sus amont del grant palais qui lor seut estre , nus hom fors Dius ne set lor estre ; sainte est li vie que il mainent , lor cors travaillent molt et painnent , et font tout içou entresait que povres por soi garir fait .
De se quenoulle vit Cassine , li plus cortoise et li plus fine et toute li miudre aumosniere qui onques fust des le premiere ; Eracle en paist , sen tres douç fil ; mout suefrent por Dieu grant escil et grant mesaise et jor et nuit , et si n'ont rien qui lor anuit fors de çou qu'il n'ont que donner ; por amor Diu quis doit sauver ne plaignent pas ce que rien n'ont fors que por Diu nul bien ne font .
Eracles ert de molt grant sens ; coustume estoit en icel tens qui enfant avoit sel vendist ; ja li enfes nel desfendist por que il pleüst a son pere u que il sesist a sa mere .
Voirs fu et celi en souvint , en cuer et en pensé li vint de vendre Eracle son enfant et de donner l'avoir avant por Diu qui le forma et fist .
Son enfant baisa se li dist : « Mes dous biaus fius , nen aiés ire d'une cose que je voel dire .
- Biele mere , non arai jou , mais dites moi que sera çou .
- Eracle fius , je te voel vendre , car grant avoir en porai prendre , ne mais que nostre bons vignages seüst que tu fusses tant sages et conneüst ton grant savoir , et j'en prendrai cel grant avoir sel donrai a la povre gent , que Dius par son conmandement prenge l'ame Mirïados et si le mece en son repos .
Biaus fius , por Diu ne te desplaise , car tu aras molt grignor aise u que tu soies c'or n'en as ; fai le de cuer , bon le feras , garde que tu ne m'escondies ; en une de ces abeïes que faite avons me garirai et Damediu i servirai qui tous les biens prent a se part .
- Me douce mere , il m'est trop tart que l'aie fait por Diu le voir ; je ne quier ja repos avoir devant que vos m'aiés vendu ; n'i ait plus longes atendu , mais dusc'al marcié me menés et au vendre bien vous tenés ; pensés de Rome bien cerkier ; qui que m'ait vil , tenés me cier ; n'en laissiés riens de mil besans qui qu'en soit haitiés ne dolans ; tant en arés se Dius me vaille , n'en ert a dire une maaille .
- Fius , bien ait tele engenreüre ! » Li mere a prise sa çainture , entor le col li lace et lie .
Eracles forment s'umelie , ne fait sanlant qu'il le desvoelle ; el toup devant a une fuelle con cevaus que on maine vendre por faire le gent a entendre ; onques aigniaus plus simplement n'ala u liu u on le vent con fait li tendre cars , li biele , le col estraint de le cordiele .
Se mere siut qui buer fu nee , car d'amer Diu s'est molt penee .
Quant sont eslongié de lor rue tant com on une piere rue , n'est hom qui tant les ait veüs ques ait de riens reconneüs por le mesaise quis fait gaunes dont il ont eü a grans aunes , et il ont soufert plus d'un an cele mesaise et cel ahan , et povres hom , con je vous dis , est oublïés en quinze dis .
Li dame qui son marcié quiert fait canqu'a marceant afiert ; le maistre rue en est venue u molt d'onor avoit eüe ; lassus el grant marcié de Rome illuec l'arainnent plusor home et dient li : « Ma douce suer , di nous de cest enfant le fuer .
- Biau douç signor , cil l'en menra qui mil besans en paiera .
- Amie , font il , tu iés sote ! S'il les a cousus en se cote , donques les valt il plainement ! Fals est qui l'acate autrement ! Tant con il a sor lui si valt .
- Signor , por Diu qui maint en halt , cui sanle trop si laist ester ; nos n'avons mestier de gaber .
» Icil s'en vont , autre revienent qui del varlet en grant le tienent , ne que li premier riens n'i font ; oent le fuer et puis en vont .
Cele s'esmaie durement , Eracles son penser entent : « Mere , fait il , ne pensés rien , car vos me venderés tres bien ; G'iere encor hui si chier tenus , cil qui m'ara n'est pas venus .
» Lors ont esgardé tot un val et voient venir a ceval le senescal l'empereour , et si escuier li pluisor voient l'enfant qui est a vendre sel font lor signor a entendre .
Li senescaus i vient atant et dist : « Que fait on cest enfant ? - Sire , mil besans i donrés , se biel vos est , si l'en menrés et si en ferés vostre afaire .
- Amie , suer , que set il faire ? A el en lui que je n'i voi , u a il nule rien en soi que je n'i voie qui tant vaille ? Il les poise molt bien sans faille , mais n'acatai ainc home a pois ne ne ferai , je croi , des mois .
» Et quant li vallés l'entendi mout sagement li respondi : « Sire , nel tornés a barat , mais qui tant m'esme tant m'acat .
Se li marciés ne vous contece , laissieme ester , car pire tece n'est que de povre ramproner ; n'en porïés pas trop donner : poi savés que j'ai sous le cape ; se cis markiés vous en escape , ja mais n'arés millor ne tel ! Molt bien emploie son catel hom qui en bon liu le despent .
- Varlet , por Diu or m'en repent , mais ne t'en dois pas mervillier , j'ai veü sovent consillier de molt mains que de mil besans , mais en Rome qui si est grans n'est qui t'acat plus tost de moi , mais que je sace le por coi .
Tant saces tu , que que on die , d'acater cose est musardie se on ne set a qu'ele monte , mais fols hom torne tout a honte .
Biel me seroit d'avoir apris por coi tu iés de si grant pris .
- Biaus sire ciers , tant avés dit vous le saverés sans respit : je sui li miudre connissiere qui soit el mont de bone piere ; onques mais nus hom tant n'en sot ; ne se fait pas tenir por sot hom qui en moi met son avoir .
- Varlet , molt a ci grant savoir a çou que tu n'iés mie vieus ; se ce est voirs , dont vaus tu mius .
- Biaus sire ciers , or m'entendés , se çou n'est voirs , si me pendés .
- Et ses tu plus ? - Par Diu , sire , oie , car se je mil cevaus veoie , si vous saroie lués a dire qui fust li miudre ne li pire .
- Amis varlés , bien le saciés , or amende nostre marciés ! Di moi verté , esce ta mere ? - Biaus sire , oïl .
- Certes , biau frere , se ce est voirs que tu me dis , dont iés tu de grant sens garnis .
- Sire , nel tenés mie a songe ; se vous m'ataigniés a mençoigne , si me faites les ius crever , ja mar me ferés mains grever .
- Et ses tu plus se Dius te saut ? - Oie , une cose qui mius vaut que canques je vous ai conté : de feme connois la bonté , s'ele a en soi sens u folie et canc'a fait toute sa vie , et s'ele est lonc en sus de moi , si sai jou se pensee et voi .
- Amis , or oi jou grans miracles ! Con as tu non ? - Biaus sire , Eracles .
- Amis , mout iés por Diu senés , et je te di buer fus ainc nés et buer veïs le jor entrer que je te poi hui encontrer , se çou est voirs que tu me contes .
- Sire , faites moi lais et hontes , se ce n'est voirs , et metre en feu ; ja mar me ferés autre preu .
- Eracle , amis , et jel verrai et orendroit t'acaterai , u face savoir u folie .
» Uns serjans u il plus se fie fait a la dame son creant ; al departir firent duel grant , li mere crie et li fius pleure , cent fois se baisent en poi d'eure .
Grans est li dues qu'il vont faisant , el li a dit tout en baisant : « Fius , bien ait tele engenreüre ! Onques plus douce creature ne fist mais feme que j'ai faite , et ceste ert mais tos jors retraite c'ainc mais ne fu si dure mere con je par sui .
E Dius , biaus pere avint mais el siecle vivant que feme vendist son enfant ? Onques mais feme ne fu teus , ramembre toi , biaus sire Deus ! Biaus sire Dius , ramembre t'ent , maintien mon fil , garde son sens , aies ent pitié et de moi , car cest marcié fai je por toi .
Nus ne se prent a toi en vain , tuit s'en loent a l'endemain et je m'en loerai , mien voel .
A poi mes cuers ne part de duel ; ja fust partis ne fusses tu ; aiue , Dius , par ta vertu , car a toi est toute m'entente , et cil qui a si rice atente ne doit riens contre Diu sosfrir ; a toi me voel del tot osfrir ; langirai mais si docement ; n'a mal qui si grant joie atent con est te joie , sire Deus , car onques nule ne fu teus .
Sire , nel tornés a desdaing d'Eracle mon filg que je plaing ; mais or lairai le plainte ester : tu nel me fesis fors prester ; prestas le moi et jel te renç car tout est tien ce que je pren .
Fius , je t'envoi ci en escil , c'ainc mere ne fist mais de fil .
- Mere , fait il , laissiés cest plait , ne l'avés pas por mon mal fait ne por sorfait qui en nous soit , ains est por Diu qui molt cler voit canc'on por lui fait et despent , et nus hom fors Dius seulement ne done a home large don ne ne set rendre gueredon .
Riens n'est envers le soie grasce , n'est hom el mont qui por lui face ke cent itant ne puist trouver , se ne li doit nus reprouver bienfais , almosnes ne biaus dons , car mains en valt ses gueredons , et qui le plus pert por le mains n'est mie de grant savoir plains .
Mere , soiés le Diu amie , gardés ne li reprouvés mie vostre bienfait ne vostre amor , mais mercïés l'ent nuit et jor que il vous a si aspiree et tele ententïon donee , et moi ne plaigniés vous mais rien car je me garirai tres bien ; si ferés vous se Dius me saut , car qui crient Diu riens ne li faut .
» Li mere atant son fil rebaise , c'a piece mais n'en ara aise de lui baisier , qu'il n'est pas siens : autres en ara mais les biens .
Grans pitiés prent le senescal et de la dame et du vassal ; nes eüst hui veüs sien voel ; il ne puet mais soufrir le duel , le varlet prent , mener l'en fait .
Li mere plorant s'en revait , ses besans cange isnielement si en revest la povre gent , et quant faite a se departie , si se rent a une abeïe que faite avoit del sien demaine .
Sainte est li vie qu'ele maine ; haire desous ses dras viestoit , mais nus ne set qui ele estoit .
Dius fist por li puis maint miracle .
Li senescaus en maine Eracle et ains qu'il beüst molt de vin se repenti de son devin , que il onques l'acatast mie .
Tuit li tornent a grant folie , trestuit en gabent et en rient : « Ne set riens deviner » , ce dient et vienent dont li gabeour sel noncent a l'empereour et l'emperere adonc le mande , le senescal , et lui commande que le varlet face amener por savoir s'il set assener a cose dont il s'est vantés .
« Il vos a , fait il , encantés ! Onques mais ne vous tienç pour sot n'ainc mais hom gaber ne vous pot , et uns gars qui ne set noient vous a gabé sifaitement ! » Li senescaus atant le mande et l'empereres li demande « se çou est voirs que on m'a dit .
- Sire , ne sai , se Dius m'aït , ne sai s'on m'a sordit de rien , mais une cose sai je bien , se je ne sui de sens garnis , que mes sire ert molt escarnis et qu'il puet estre molt pesans que il m'acata mil besans .
Mais nes a pas tos puer gietés ! Toutes les pieres me metés qui sont el mont ci en ceste aire , dirai que set cascune faire ; s'ensanle fussent en cel val de toutes terres li ceval , si vous saroie dire lués li quels vous aroit grignor oeus ; de feme connois , biaus dous sire , canques ses cuers sossiel desire et canques pense et canques velt et canques ele faire seut .
- Amis varlés , se ce est voirs , bien est emploiiés li avoirs , mais je sarai toute le fin encore anuit u le matin u dedens quint jor au plus tart , ains que jou aille nule part .
- Biaus sire ciers , bien l'esprovés et se vous mençoigne i trovés , faites ent con d'un traïtor : si doit on baillir leceor .
- Amis , tele oevre me contece , car molt me sanle bone tece d'arme qui fait sans grant proiere ce qu'ele set ; plus en est ciere .
» Molt par s'en doute l'emperere et molt crient qu'il ne soit bordere ; trestout le tienent a laron li chevalier et li baron , et dient qu'il a fait entendre qu'il est devins pour soi mius vendre ; ce n'est pas li premiere fois .
Or i parra se fausse fois , ce dient tout cil de la cort ; a fol le tienent et a lort por plaisir a l'empereour .
Al cuer a il molt grant paour qu'il ne soit teus c'on li tesmoigne .
Ne mais si est ! Ce li besoigne ; Dius li adite et amministre con son desciple et son ministre les trois savoirs que je vous dis .
Esprouvés ert ains quinze dis , car l'empereres le mescroit , ja nel kerra s'il çou ne voit .
Il ne se valt plus demourer , ains a lués fait son ban crier : que il n'i ait en toute Rome ni environ si hardi home n'aport ses prescïeuses pieres , et celes ains qu'il a plus cieres venir les face , et s'il nel fait , il perdera tout entresait canc'on porra del sien aherdre , et son cors s'il n'a el que perdre .
Li jors fu mis droit au mardi , se n'i a un seul si hardi s'il nule piere a qui riens vaille qu'il ne l'aport le jor sans faille .
Le mardi droit i vienent tuit , car autrement fussent destruit , si font deus bieles establies de rices pierres bien garnies .
Sieent li privé et estrange tout autressi c'on fait au cange .
Li sire apiele Eracle a soi : « Amis , fait il , entent a moi .
Je sarai ja , se Dius m'aït , s'il est ensi com tu m'as dit .
Va moi la jus veoir ces pieres et en trestoutes les plus cieres acate celi qui mius vaut ; de le coustance ne te caut , mais qu'ele soit de grant vertu .
Nus ne le connoist mius que tu .
Ensanle o toi iront me gent qui en feront le paiement .
Je te ferai abandonner tout quanques oseras donner et paiier toute le droiture .
Mes avoirs est en aventure , je faiç que faus de l'envoiier , c'a le fois doit on foloiier tant c'on soit batu du vergant .
Diva , fait il a un sergant , va o cestui et si li livre tant marc d'argent et tante livre que il t'osera ja rouver se bone piere puet trouver ; livre li tant , jel voel tres bien , ja soit ce qu'il ne vaille rien : hui en cest jor le voel ataindre , quel qu'il me coust ne puet remaindre .
» Eracles prise molt petit tout quanque l'empereres dist ; bien set qu'il ja atains nen iert , mais qu'il puist trover ce qu'il quiert .
Icil a cui on l'a cargié l'en mainne droit dusqu'al marcié .
Eracles voit les mons des pieres , et celes c'on tient les plus cieres ne prise mie deus alies dont cargies sont les tablies , il les regarde en trespassant ; entor lui se vont amassant .
Li home tienent a mervelle que l'emperere s'i conselle : « Ci a , font il , bon marceant , ne mais que vait il delaiant ? Ci sont les pieres pressïeuses del monde les plus glorïeuses , et il ne prise riens qu'il voie ! » Grans est li pules quil convoie por lui escarnir , non por el , qu'iluec a tel piere venel c'om prise tout l'or de Toulouse .
Trestous li mondes le goulouse .
De teus i a je ne sai quans et il nes prise mie uns gans ; n'i a nule qui li contece nient plus que feroit une flece ; outre s'en part et cil en rient , et si a de teus qui en dient qu'il sera bons a metre en sauf ; n'i a ne cavelu ne cauf nel lot tres bien a metre en serre , u mais ne voie ciel ne terre .
Li maistre serjans qui le garde deproie Diu que maus fus l'arde : « Diva , fait il , n'iés pas senés qui por noient nos as penés , tu nous fais ci paiier le bee ! Por c'as tu ceste gent gabee qui toute jor te vont sivant ? Mais tu t'en vas , je cuiç , juant .
Se l'empereres me creoit et s'il a son cuer li seoit , sifaite justice en feroit que tout le mont en vengeroit ! » Molt tienent tuit Eracle a sot , mais il ne daigne sonner mot quant bien n'i feroit a respondre ; par bien taisir les velt confundre et desmentir s'il veïst piere qui prescïeuse fust et ciere ; mais entre mil noires brebis troveroit on bien a envis une blanque s'ele n'i ert , et nule piere illuec ne pert qu'il puist prisier ne tant ne quant .
De lui se gabent li auquant ; tous les estaus as marceans a trespassés lor ius voians .
Au cief des rens avoit un home qui vendoit povre merc en Rome ; une piere a dont nus n'a cure , que il trova par aventure ; le ban avoit oï pieça , ne valt trespasser ne n'osa ; nient por ice , ce saciés bien , qu'il cremist fors que sen cors rien , car il n'ot el que cele piere que il ne nus hom ne tient ciere , ne il ne nus hom n'en a soing .
Eracles le coisist de loing et de si loing que il le voit traist soi vers celui qui l'avoit , et quant de pres l'a remiree : « Or ai , fait il , ma desiree ! Or se taisent li recreant , li mençoignier , li mescreant ! Dius a sen home revidé ; ne puet perir qui croit en Dé , molt par est caitis qui n'i croit , et cil qui sor sa mort acroit n'est mie certes bien senés , c'or sui a droit port assenés , or ne crien je fors Diu nului .
Diva , fait il dont a celui , est ce te piere ? Vent le moi .
- Sire , ele est moie et je par foi le vous vendrai molt volentiers , et vostre soit por sis deniers .
Je sui molt povres entresait , si ai grant mestier de bienfait .
- As tu donques tel povreté ? - Oïl , biau varlet , par verté .
- Por ce que t'as mestier d'avoir t'en ferai or vint mars avoir .
- Biaus dous varlet , bien le saciés , de gaber povre home est peciés ; il en poise Diu de lassus .
- Amis , voir , or en aras plus ; je t'en donrai au plus escars , por toi garir , quarante mars .
» A un qui fait molt grouçanment faire li fait son paiement ; mais il ne l'ose refuser ; molt le manace a encuser quant il tant doner li conmande de çou dont il si poi demande .
Cil prent le piere et cil l'argent ; assés en ont gabé le gent .
Eracle a son segnor le livre , et li sergans quil tient por yvre vient se li dist : « Vous ne savés de cest caitif que ci veés : por ceste piere c'ot veüe qu'eüst por sis deniers eüe , me fist livrer quarante mars ! Bien eust desservi qu'il fust ars ! Onques des bones cure n'ot , ne nule bargignier n'en volt ; u nule bone n'en connut , u le pïor de gré eslut .
» Li empereres s'en aïre , par maltalent li prist a dire : « Por c'as tu la donné le mien por le piere qui ne valt rien , et quant malvaise l'acatas quarante mars por qu'en donnas ? Faire me valsis paringal a ton signor le senescal qui por toi dona mil besans ! J'en sui certes grains et pesans ! - Ains devés estre liés , biaus sire , car bien l'os tesmoignier et dire que ceste piere valt tout l'or que vous avés mis en tresor , qu'eve ne fu n'arme ne crient ne ne puet cremoir qui le tient .
Se li caitis , li deceüs n'eüst que sis deniers eüs , se vertu perdist .
- Puet cel estre ? - Por ce en donai tant au mestre .
Biaus sire , un seul petit m'oés : ardés m'en fu se vous poés , mais sor moi l'aie , el ne demant ; u m'assaiiés d'arme trencant , de toutes pars a moi lanciés et en aige me balociés : s'a pïeur vient , si soit sor moi .
- Eracle , voir , ensi l'otroi .
» Il ne se valt plus detrïer ; une grant muele fist loier entor Eracle le varlet ; se bone piere au col li met ; toute se gent i fait aler et si le fait adevaler el Toivre qui est molt parfons et li muele le trait au fons ; une corde i ont atacie a coi li muele ert sus sacie et li varlés u mors u vis .
Une grant liue , ce m'est vis , i a Eracles si geü qu'il ne l'ont onques remeü , et je vous di que li pluisor deprient Diu le Creator par se merci qu'il le garisse que il en l'eve ne perisse .
« Folie , font il , vos travaille , qui cuide que prïere vaille ! Noiés est pieça et estains .
Grans biens seroit qu'il fust atains et c'on li fesist sepulture .
Mar fu si biele creature ! Il ne fu lere ne triciere ne baretere ne boisiere , mais por garir se mere , espoir , dist qu'il estoit de tel savoir .
» Molt en pleurent le gent menue ; cil ont le corde fort tenue si sont anuié del tenir et font il plus de gent venir por celui traire contremont , car li sire les en semont et reuve c'on le traie a fait por veoir con li cose vait et s'il est si con il a dit .
Trestout i vont sans contredit et traient fors a le polie ; al signor tienent a folie de ce qu'il cuide qu'il soit vis .
Pluisor valroient , ce m'est vis , que Dius l'eüst sauvé en vie ; et li pluisour en ont envie por ce qu'il est de jovene aage et si s'est fais d'eus tos plus sage ; et il ont dit que cele piere ne valt pas une fuelle d'iere si l'ameroient mius estaint qu'il fussent de mençoigne ataint , mais d'autrui feront or lor gas qu'il ne morra encore pas ! N'a encor talent de morir , Dius le velt a son oeus norir : s'oïr volés l'ovre et cerchier , oïr poés con Dius l'ot cier .
A traire n'ont pas mis granment si le deslient erranment ; il saut en piés trestous delivres , or se tienent pluisor por yvres de çou qu'il ont mesdit de lui , et pluisor voelent son anui et dient par lor legerie qu'il oeuvre tout par trecerie , par sorcerie et par enchant ; molt le tienent a nonsaçant qu'il s'ose meller de tel giu , meïsmement en itel liu .
Molt l'ont sordit trestout le soir , mais al varlet n'estuet caloir ; il est tous nus et tous descaus et moilliés , et li senescaus li giete au col un mantiel gris .
Or est Eracles de grant pris , nus ne puet mais trover son maistre .
Bien ait li Sire quil fist naistre qu'en tout le monde n'en a tel ! Bien a emploiié son catel li senescaus si con il dist ; li empereres s'en sorrist , que il est molt de bon espoir u cil l'a mis por dire voir ; molt par est liés de l'esprouvance , et cent tans plus de l'esperance u cil l'a mis del tierç savoir , qu'il voloit une feme avoir , le millor c'on peüst trouver , mais ains le velt mius esprover ; s'il en deus coses siut le voire , si fera mius le tierce acroire .
Eracles l'a veü sourrire et dist : « Conment vous sanle , sire ? Ne sont mi dit bien veritable ? - Amis , s'il sont tuit si estable com a li premerains esté , rices seras ains cest esté .
- Sire , ostés vous de mescreance ; faites faire sans demorance un feu molt grant et molt plenier ; je ne lairai por nul denier que je n'i entre demanois .
Or saciés bien que je connois le piere mius que nus de vous , u je sui molt caitis et fous ; car folie est de soi embatre la u vint home u trente et quatre n'aroient pooir ne vertu s'il s'i estoient embatu , et folie est d'emprendre rien se on n'en voit le fin molt bien ; encor l'apialt on hardement , çou est folie voirement .
Facent le feu ! » Et cil le font , qui mervilleuse crieme en ont ; molt ont grant pité del varlet , mais se saigne et puis s'i met , tres en miliu del fu ardant ; molt par le vont dont regardant icil d'entor por le mervelle ; nus n'i parole ne conselle , car il en sont tout esbaihi et tienent celui a traï : « Hé las ! caitis ! n'istra pas si de feu conme de l'aige issi , » ce dient tuit ; mais si fera , car ars ne blemis n'i sera , Dius et li piere le soustient .
Tous sains et saus del fu s'en vient .
Ançois orent mervelle eüe , mais quant il ont cesti veüe , si se prendent tuit a segnier , c'or ont il plus a mervillier , car teus hom puet sor aige bien qu'encontre feu ne poroit rien .
Or sont dolant et malbailli li anemi , li cuer failli ; Envie lor fait grant contraire et grant angroisse lor fait traire , qu'Envie est tos jors en porcas des siens honir et prendre a las .
Envïeus languist d'autrui aise ; lors primes est il a malaise quant voit que on preudome alieve ; riens nule el mont si ne li grieve .
Molt porte envïeus hom grant some ; quant voit a cort venir preudome , il voit bien qu'el non de celui n'ara on ja cure de lui , et por ce dient cil glouton qu'Eracles ne valt un bouton et cele piere n'a de force , ce dient bien , ne c'une escorce ; par sorcerie est quanqu'il fait ; mervelle est molt qu'il ne s'en vait et c'a le voie ne se met .
A grant tort jugent le varlet ; Eracles l'ot si en sourist et a l'empereor a dit : « Sire , dist il , mervelles oi ! Mervelles dient ci de moi ; sire , il ont dit que c'est baras et maus engiens quanque je fas ; or me soiés por Diu garans , que li voirs soit plus apparans qu'encor ne soit , por aus desdire : prendés le piere , biaus dous sire , si vous metés el fu atout ; mar douterés ne que g'i dout .
Se vous sentés ne tant ne quant , mar irés puis un pas avant ; et ja ne vous en sentirois , biaus sire , et des que vous verrois que vous n'i arés se bien non , passés avant tout a bandon , si verront ceste male gent qui ont parlé vilainement quel vertu a li piere en soi .
- Eracle , veus tu par ta foi que j'entre el fu en tel maniere ? - Oïl , se Dius me soit aidiere , biaus sire , se il vous plaisoit , si verront s'il ont tort u droit et plus en seront asseür .
- Varlés , se Dius me doinst eür , tu m'as tant dit que jel ferai ; mais une cose te dirai , se je me senç de rien blecié , par ton cors sera adrecié .
- Si m'aït Dius , biaus sire ciers , içou voel je molt volentiers .
» La piere a prise del varlet li emperere , et puis s'i met el fu ardant isnelement .
A premiers passe bielement , mais ainques coulor n'i mua ni ainc por calor n'i sua ne que s'il fust une aune en sus , si s'asseüre plus et plus ; lors se conmande tout a Diu et puis s'en va dusqu'en miliu .
Tant i demoura et estut que on cuida et cuidier dut qu'il i fust tous ars et en cendre , et quant il n'i volt plus atendre , si s'en ist for tous saus et sains .
Al varlet tent andeus ses mains , voiant trestous l'acole et baise tantost com ot et liu et aise .
Eracles fu dont cier tenus , or est il cent tans mius venus , or l'aime tant li empereres con s'il li fust cousins u freres .
Li senescaus l'aime autretant en un endroit com son enfant .
Es deus vertus l'a si bien fait que l'emperere ne tient plait de le tierce vertu plus ciere que estre doit en cele piere , ne li ose metre devant , et cil s'en vait apercevant , et puis a dit oiant trestous : « Or viegne avant li plus estous et qui grignor force a en soi ; de son branc nu fiere sor moi ; se il mon cors puet entamer face moi gieter en la mer mes sire , ou a cevaus detraire , et tant de mal et de contraire com il soussiel faire porra , autre loiier mar me donra , si doit on treceor baillir .
» Uns qui ne velt a cop faillir et qui ressanle mius gaiant qu'il ne fait nule rien vivant , s'est poroffers devant le roi : « Biaus sire , fait il , quel desroi , confait outrage et quel folie ! Mais j'otroi c'on me bate et lie , et c'on me giete en un fangnier se je n'abaç tout cest dangier au trençant de m'espee nue .
- Ceste vous ert tres bien tenue , fait li varlés , endroit de moi .
Pres sui de faire cest otroi .
- Par les sains Diu et je del prendre ! Un noviel ju vous cuiç aprendre ! - Amis , en Diu soit me desfense ; de ce remaint molt que faus pense .
Faus ne tient mie bien covent et s'il le fait , nel fait sovent ; faus hom est molt d'estrange fuer ; por seul itant m'avés sour cuer que vous veés en moi raison ; faus hom quiert plus tost ocoison de haïr home que d'amer : por ce le doit on fol clamer .
Fols n'aime mie volentiers , n'il n'est amés ne tenus ciers .
» L'empereres ot l'aatine , le tieste tient un poi encline et pense : « Dius ! Con grans peciés se cis varlés est detrenciés et ocis par si grant folie ! Mais se cis fiert a la falie , par tous les sains c'on quiert et nonme , mar vit cestui entrer en Rome ! Mervelle est molt de cuer felon ; con cis a male ententïon ! c'ainc mais ne vit en son vivant cestui si le het por noiant , mais por furnir se felonie le volroit or gieter de vie .
Quels preus seroit se il morust ? Ahi ! se Dius te secourust a cest besoig , Eracle amis ! Si mar i vint vostre anemis ! » Cil voit bien de l'empereour qu'il a de lui crieme et paor : « Sire , fait il , ne vous tamés ! Je voi molt bien que vous m'amés , ce fait forment a mercïer , mais de petit m'i puis fïer se li vassaus n'a ce qu'il quiert .
Tels muet estrif qui pau conquiert et tels conmence le mellee qui puis em porte le collee ; il n'est si caude ne refroide .
Bien sai l'espee est fors et roide , mais Dius qui mist vertus en pieres , qui prescïeuses sont et cieres , est molt plus fors que il ne soit ; il dist molt bien que dire doit .
Dius m'a bien aidié dusc'a ore , Si me puet bien aidier encore .
- Amis Eracles , jel vaudroie ; s'estre peüst , je li rendroie le convenant qu'il i a mis ; de droit noient s'est entremis .
» Et cil diables , cis maufés , qui de mal faire est escaufés , hauce le branc , celui requiert et molt grandisme cop le fiert ; fiert le de tort et d'entravers ; uns autres en caïst envers ; dis cous li done grans et fors , del menor fust uns autres mors , mais en car ainc ne l'adesa ; çou li fu lait , si l'en pesa et l'emperere en est molt liés et reuve dont qu'il soit loiiés , bediaus apiele dusc'a quatre et durement le fait dont batre .
Quant acointié li ont lor giu , si l'ont gieté en un ort liu .
Ensi gaaigne mainte fois li hom malvais et si est drois : çou qu'il engigne a oés autrui revient a daerains sor lui ; ne puet muer que cascuns n'ait selonc ce qu'il manevre et fait .
Or est Eracles bien de court , et sera mius ains qu'il s'en tourt .
Bien est esprouvés en poi d'eure , li senescaus l'aime et honeure et l'emperere durement ; or l'aiment tout conmunalment , se ce n'est aucuns par envie , mais nus ne maine bone vie qu'Envie ne li voele nuire .
Or prions trestout qu'ele muire ! En envïous a mal voisin ; cui caut ? li biens vaint en le fin , car Dius en prent molt bon conroi .
Eracles est molt bien del roi , car en ce qu'il l'a esprouvé l'a molt por fin loial trouvé et par lui vaura feme prendre , mais il valra ançois aprendre se l'enfes qui n'a que dis ans ert es cevaus si voir disans et si loiaus con a la gemme .
Il se doute forment de feme , car feme prendre est molt grans cose : cil prent l'ortie et cil le rose ; a le fois cil qui pis i vaut prent le millor , et li bons faut ! Çou fait douter l'empereour sel met en crieme et en paour .
Son ban a fait crier itel qu'il atendra le cop mortel qui a ceval , s'il ne l'amaine por vendre a cief de la semaine .
Le jor ont ricement tenu , de toutes pars i sont venu ; a une liue defors Rome amainent lor cevaus maint home .
Criee i fu illuec le foire , encor l'ont maint home en memoire .
Un ceval i ot l'emperere qui bien valt por vendre a son frere deus cens mars d'argent plainnement , ce m'a on dit certainement .
Biaus ert et gens et si seoit toute le gent qui le veoit .
Autres avoit , ce vos plevis , qu'il molt amoit , mais ce m'est vis il n'amoit nul tant con celui .
Le senescal apiele a lui ; por fausser celui qui ne faut en grant se met , mais ne li valt .
« Senescal , fait il , or oés : j'envoierai se vous loés mon ceval aussi con por vendre ; or poons nous Eracle atendre , s'il fait de mon ceval acat , qu'en lui nen a point de barat , que c'est li miudre et li plus biaus , de tout le mont li plus isniaus .
- Sire , por Diu qui lassus maint , je lo molt bien c'on l'i amaint .
» Mainent l'i dont isnielement trestout sans nul demorement ; vait i Eracles li senés , li damoisiaus qui buer fu nés .
Li senescaus vait en le foire et maint o lui , ce poés croire ; Eracles vait partout et vient et cerque molt , ce li convient , car cui on velt ensi prover a grant paine puet il trover le millor de cent mil cevaus .
Cerque les mons , cerque les vaus , en grant se met et si a droit tant que il vient illuec endroit u li cevaus ert au signor .
U mont n'ot plus biel ne grignor ; al senescal sanla molt tart que venist torner cele part , por amor a l'empereor qu'il nel tenist a menteor .
Molt par est liés de grant maniere qu'il se prova bien en la piere , et molt ara le cuer pesant s'il or nel treuve voir disant .
Li senescaus forment l'esgarde , molt li anuie et molt li tarde que il acat itel ceval qui valt des autres plain un val , ce cuident il , ce dient il .
Quant il le voit , sel tient plus vil , c'onques por voir ne l'adaigna , ne tant ne quant ne bargigna .
En lui n'a rien de canqu'il velt , outre s'en vait ; et cil s'en deut qui mil besans l'a acaté ; or cuide qu'il l'ait bareté : « Eracle , pense il , or est pis ! Or te lais je , or te guerpis , or n'ai je mais cure de toi ; jamais n'aras amor de moi ! Mes sire or en fera ses gas , car d'autre rien ne m'est il pas .
Il cuida bien par toi savoir se il peüst ja feme avoir qui n'eüst tece en soi malvaise ; or n'i voi cose qui me plaise , a fol te tieng et a vilain ! » Eracles coisist un poulain qui quatre dens encor tenoit et avoit canqu'il convenoit a tel ceval con il demande .
Trespassoit toute cele lande , ainc ne fina si vint a lui ; si a tel mil estre cestui a contes et a castelains , qui prisent bien tels mil poulains trestout le pïor a voir dire .
Li senescaus molt s'en aïre et cil d'entor li dient donques : « Amis , por coi vous avint onques de vous aïrer viaus por honte ? Et d'un garçon a vous que monte ? Le piere avés de troveüre qu'il acata par aventure ; or est bien saus vostre cateus .
Grans aventure est qu'ele est teus .
Ne l'en devés ja gré savoir , dignes seroit de honte avoir .
» Al signor torne a grant contraire ce que l'on dist ; si doit il faire .
« Signor , fait il , ce n'i a rien .
Si m'aït Dius , or voi je bien que contre un home qui retrait prince de faire honteus plait , sont il mil qui a mal l'empaignent et qui le honte li ensaignent .
Mais contre ce convient regart ; soit preudom qui le maison gart .
Mal dites , signor , par saint Piere ; n'est home el monde qui le piere quesist por voir u il le quist ; quant le trouva , cascuns le dist qu'il estoit faus et mal senés et por noient les a penés ; de ce dont il s'est delivrés , vo voel a tous , fust encombrés .
Se vous le haés par envie , vous avés droit , car de se vie doivent li malvais avoir duel , car ja , si m'aït Dius , lor voel ne vivroit bone cose en pais ; mais ja certes por les malvais n'iert mains li varlés mes amis ; jou ai sauf canque g'i ai mis .
Faus est qui croit malvaise rien de faire preudome el que bien ; por çou le het que il est preus et qu'il n'est mie ses pareus , et por ce vait il decevant .
Le catel m'avés mis devant por lui honir , mais ne vos valt , car par cel Diu qui maint en haut , s'aussi malvaise fust li piere con ele est prescïeuse et ciere , n'aroit il ja por moi anui .
A si rice home con je sui est si fais cateus poi de cose ; je ne me plaig de nule cose .
Or ne remaint il en vous mie que li varlés ne pert le vie ! Fols est qui croit faus consillier de soi honir et avillier .
» Eracles le preudome aresne qui le poulain tient par le resne : « Preudom , fait il , ça entendés : cest vostre poulain me vendés .
- Varlet , par foi , molt volentiers , mais il vos est , espoirs , trop ciers .
- Trop ciers ? fait il , fais le cent mars ? - Amis , nenil , mius fust il ars que il vous fust sorapielés ! Jel vos vendrai se vous volés conme a voisin et a ami ; deus mars en donés et demi , s'avoir en volés le saisine , mais jel vos vendrai en plevine .
- Preudom , je voi a vostre dit que vous le connissiés petit ; ne que vous veés qui je sui ne veés vous qu'il a en lui .
- Tant sai je bien , fait li vilains , que quatre dens tient li poulains ; mais n'i a un seul plus isnel n'a mont n'a val , tant par soit biel , del pris qu'il est , ce sai je bien ; mais cis marciés ne monte rien , trop estes jones , ce m'est vis , por tant acater sans amis .
Onques encor ne vi enfant qui sans amis acatast tant .
Mais se consel en avïés et vous bon gré m'en savïés , le demi marc vous en lairoie , por les deus mars le vous donroie .
Si me garisse Dius mon cief , que jou en faiç molt grant mescief , qu'il m'a molt durement cousté ! Bien a deus ans qu'il n'a gousté riens que n'acreïsse a usure et molt a petite mesure .
Povretés m'a molt assailli ; cil quil me donna m'a failli , car il me dist par verité qu'il me gietroit de povreté .
- Et qui fu il ? Savés le vous ? - Nenil , par Diu qui maint sor nous ! Ne sai qui il est nel connois , mais il fu plus blans conme nois .
Por amor Diu le me dona que onques plus mot n'i sonna , et nouri l'ai en bon espoir , cuidai bien qu'il me desist voir ; çou m'a fait outre m'aise atendre .
Or le me fait besoigne vendre , car plus sui povres que mendis .
Prendés le ensi con je vous dis .
- Preudom , se Dius me doinst eür , or poés bien estre asseür ; qui croit preudome , il fait que sages ; ja ne vous ert deus ne damages que vous avés cestui creü ne sor sa parole acreü .
Biens fais ne sera ja estains ne preudom de parole atains .
Vint mars vous donrai del poulain ; ne l'avés pas nouri en vain .
- Biaus dous varlet , gabés me vous por ce que povres sui trestous et que verté vous ai gehie ? - Non faiç , se Dius me beneïe , au departir le verrés bien que ne vous ai gabé de rien , car par cel Diu qui maint lassus , or en averés vint mars plus ! » Quarante mars li fait peser , mais cil nes osa adeser ; en sus se trait , forment se tient , car povres hom tous jors se crient .
Mais cil qui plus n'i velt atendre li fait a force l'argent prendre .
Encor se crient molt li vilains si tient l'argent entre ses mains ; muçant s'en va outre le gent , crient c'on li tolle son argent .
Or est dolans li senescaus , nus vauroit estre et descaus en mi le Toivre dusc'al col , par si c'on nel tenist por fol endroit del varlet acaté .
Tuit dient qu'il l'a bareté sel noncent a l'empereor , car pieç'a qu'il sont gaingleor , n'est d'ui ne d'ier que il conmencent .
Cil de le cort al vallet tencent por lor signor servir a gré ; or est il molt em bas degré , mais Dieus le metra en plus haut , car c'est li sire qui ne faut .
Ore est Eracles el desous , or est il molt sor cuer a tous , c'on trueve poi a cort amis puis que li sire est anemis ; ore est Eracle molt par mal al signor et al senescal .
Li empereres li a dit : « Eracle , je vous aim petit .
- Sire , fait il , por Dieu merchi , por coi est çou ? - Por le ronchi dont tu as erré folement , et fols est qui a toi s'atent .
Achater deüs le millor , ore as achaté le pïor de tous ciaus qui sont en le foire ; se je mon cuer voloie croire , je te feroie ja anui , mais il me sovient qui je sui .
Se tu eüsses asené a tel cheval i ot mené , ja certes ne me peseroit a doner cent mars outre droit .
- Bials sire ciers , ne faites plait ; çou que je fis ai de gré fait ; a tort vous aïrés vers moi , car plus bonté a il en soi , cis poulains que vostre home ont vil que n'en aient li millor mil que il i aient hui veüs .
Et que dont s'il fust parcreüs ! Lors vauroit il molt grant catel , qu'en tot le monde n'aroit tel ; et s'il vous plaist , tes con il est , soient or troi li millor prest que vous trestot aiés a cois , et s'il nes vaint al cors tos trois , j'otroi , biaus sire , c'on me pende , de coi li fieus Dieus me desfende ! Esprovés se le cose est voire , il a chevals en ceste foire ; soient eslit li millor troi , et s'il nes vaint , je vous otroi me teste a prendre et a trenchier .
Metés ichi tot le plus chier ; al cief del cors la jus a val , faites metre l'autre ceval ; le tierç metés al cors après et li bousne soit al ciprès , u ele soit dusc'al pumier .
Le poulain courrai al premier ; si mouvrons droit de ceste plance .
Se je nel tieg tout a estance ains que je viegne a l'autre enmi , si me faites trencier par mi ; se je de l'autre autel ne fais , andoi li oel me soient trais ! - Puet cel estre voirs que m'as dit ? - Biaus sire , oïl , se Dius m'aït .
Je ne vois querant nule alonge , ja ne m'ataindras de mençoigne .
- Eracle , et je l'esprouverai ; selonc ce que je troverai , s'en rendrai plus le gerredon .
- Biaus sire , a Diu beneïçon ! Ne mais or soiiés bien certains , perdus en sera li poulains se il a fait ceste aramie .
- Eracle amis , ce n'i a mie , or me vas tu ci baretant .
- Sire , nou faiç ne tant ne quant ; sans demorance l'esprouvés , mais ja si bons n'ert mais trovés come cil qui gardé l'eüst un an entier qu'il ne courust .
- Eracle , voir , dist l'emperere , ci endroit iés tu baretere ; or n'iés tu mie sans engieng .
mais par le main dont je te tieng , ne monte rien , car il corra ! - Non fera , voir , il ne porra , font adonques li mençoignier qui ne finent de losengier .
Sire , font il , çou est noiens ; nel creés pas , ralés laiens ! Espace i metroit volontiers si s'en fuiroit endementiers , mais il n'en ara nul loisir se il vos vient , sire , a plaisir .
Laisiés le nos , ralés vous ent si parlerons priveement ; le siecle en vengerons et vos ; ralés vos ent , laissiés le nos ! » Et quant li senescals l'entent , si s'en aïre durement : « Signor , fait il , qui vos querra honis soit il , et qui vorra que on li face se bien non .
Tels gens honisent maint baron , mais bien est menés a son droit princes malvais qui tels gens croit .
- Sire , por Dieu le fil Marie , fait li vallés , nes creés mie ! Nes creés mie , gentis hom , mais les cevals en amaint l'on ; si metés cascun d'els par soi si con vos di , puis soit sor moi .
- Molt volentiers , se Dieus me salt , mais por Dieu tot ce rien ne valt .
» Amener fait son bon ceval et un qui fu au senescal ; le tierç , on giete de l'estable : cil estoit a son conestable .
Plus estoit prisiés tous li pire que tous li miudres de l'empire ; si les fait mener erranment la u li varlés les atent .
Eracles monte en son poulain , u ainc ançois n'ot eü frain , et broce et point molt durement , et li escuiers ensement .
Li ceval keurent a esploit , molt s'esmervellent , si ont droit , con li poulains se tient une eure al bon ceval , et molt demeure as envïeus que il recroie , mais ja li pius Dius nes en croie ! Biaus est li tans et clers li jors ; deus liues durent li troi cors : ens el moien del cors premier est l'emperere , al mien cuidier ; el autre aprés , le connestable ; cil qui plus croit le cose estable , ce est li senescaus , li sire , s'est mis al tiers , por le voir dire .
Li grans cevaus cort de randon , bien a les resnes a bandon ; al signor a mervelle vient que li poulains a lui se tient ; son ceval aime et tient molt chier , mais par verté l'os aficier , se li cevaus valoit mil mars , si ameroit il qu'il fust ars par si que li poulains velus eüst les trois cors parveüs , qu'il le tenroit a grant miracle et puis se tenroit a Eracle seürement de feme prendre , car nel saroit de coi reprendre .
Icil qui queurt le bon ceval tient a desdaig et torne a mal que li poulains si longe dure ; un poi engroisse s'aleüre qu'il quide adosser le poulain ; mais je vous di que c'est en vain , nel puet trespasser un seul pas .
Cil est sejornés et molt cras , se li angoisse molt l'alaine .
En mi le quarte quarentaine le col estent , li cors li grieve , li oins li font , li cuers li crieve , a terre ciet , fait est de lui .
As envïeus torne a anui , les cuers ont enflés et plains d'ire , mais ne sevent soussiel que dire , et li varlés cui Dius en maine molt grant joie en son cuer demaine ; un poi rafrescit son poulain ; regnes sierees vait sor frain tres c'al relais de l'autre aprés .
Tant a alé qu'il i est prés ; quant li cevaus le poulain sent , si se desroie durement ; de lonc sejor iert envoisiés , hennist et soufle et fiert des piés .
Bien dient toute gent pour voir qu'el mont ne puet millor avoir .
Li escuiers qui sus estoit , qui largement gardé l'avoit , conmence a poindre et a brocier quant le poulain voit aprocier .
Encoste Eracle le varlet isnielement el cours se met , delivrement s'aroute a lui ; bien ceurent li ceval andui .
Deus arpens vont sieré et joint que l'uns l'autre ne passe point ; mais il fu sempres autrement quant fu venu au tierç arpent .
Li poulains passe et cil remaint ; n'a mais mestier c'on plus le maint ; ses quatre piés met tout ensanle , trestous li cors li sue et tranle , recreans est et tous atains ; petit en faut qu'il n'est estains .
N'a mais mestier , autant se vaut , n'a mais mestier c'on le travaut ! Et dient lor li malvais home : « Par tous les sains c'on quiert a Rome , molt par nous a cis encantés ! Diables est en lui entrés .
- Mais ne cauroit ne moi , ne moi , fait soi cascuns , mais por le roi qui se metoit en nos conseus ; cis est si vertueus et preus qu'il nous metra del tout defors .
Maleoit soit hui li siens cors ! » Molt desirent que il perisse , mais Damedius l'en escremisse ! N'est hom soussiel cui voelle mal .
Sour frain vait trus c'au tierç ceval , qui molt demaine grant desroi quant voit le poulain prés de soi .
Cil qui sus iert plus n'i demeure , el cours se met donques en l'eure .
Plus est isniaus cis daerains c'orains ne fu li premerains , et li poulains se rafrescist et ceurt or mius c'uimais ne fist .
Li senescaus qui est au cors prie que Dius li doinst secours et que ses bons cevaus recroie ; ice requiert molt Diu et proie , mius vauroit qu'il fust recreüs que li varlés fust mescreüs .
Li poulains court molt ricement et li cevaus court ensement .
Si rices cours ne fu ainc mais com est cis tiers ne n'ert jamais .
Ensanle se sont tant tenu qu'il sont en mi le cors venu .
Li varlés au cuer debonaire set del poulain canqu'il puet faire ; un poi le broce et esperonne et les renes li abandonne .
Le ceval passe illuec endroit , grant joie maine , si ot droit ; et li cevaus atant se laske ; cil qui le cors ot pris en taske , qui sus estoit , le broce et fiert , mais sempres venra qu'il en iert : au brocier qu'il a fait le tue , car li cevaus s'en esvertue outre pooir et si enfont .
Cil qui le broce le confont , car cose trop desmesuree ne puet avoir longe duree .
Li cevaus chiet de tel angousse que li espaule li eslousse ; ne puet mais endurer le paine , et cil en va cui Dius en maine ; ses regnes serre et garde arriere et voit gesir lonc le quariere le tierç ceval ; atant retorne .
Or est il liés et cil sont morne qui l'ont sordit de felonnie , or connoit on lor vilonnie .
Por ce sont fol , ce truis lisant , li mal parlier , li mesdisant , car s'il mesdient de nului et on voit puis le bien en lui , por menteor tenir se font ; çou est li preus que il en ont .
Et la rencargent il grant fais u il mesdient del malvais , qu'en mesdisant avilenissent et de lor bones teces issent .
Grans vilonnie est de mesdire , de nului blasmer et desdire ; assés se blasme et juge l'euvre a çou que nus fais ne se cuevre ; couvrir se puet , mais a la fin se descuevre li faus del fin .
Eracles a les plains tenus par ou il iert ançois venus ; trait soi envers le senescal qui se desresne au mariscal del varlet et nïent d'autrui ; voit le si vait encontre lui ; ansdeus ses bras au col li met et puis si baise le varlet : « Amis , fait il , se je vous bais , cuidiés por çou i soit li pais de mon ceval que m'avés mort ? Se je vous bais , çou est a tort ! - Biaus sire , sauve vostre grasce , ne l'ai pas mort ; ja Diu ne place que je tant vive de sor terre que vous tant me pussiés requerre al mien tort ne a vostre droit .
Mes cors por honnis se tenroit se jou avoie retraçon .
- Eracle , amis , biele façon , cuidiés vous que je die a certes ? Aussi me destourt Dius de pertes , que j'onques mais si liés ne fui que jou de cest damage sui ! Eracles , certes , biaus dous frere , or vous tenra cier l'emperere ; or vous metés tost a la voie , car molt li tarde qu'il vous voie ; ce est li riens qu'il plus couvoite .
De Diu soit l'eure beneoite que je vous vi n'i encontrai et le jor que a Rome alai ! » Baise le dont ameement , et quant li sire ot et entent , que il a tout le voir seü , que li ceval sont recreü , encontre le varlet en vait .
Quant il le voit , grant joie en fait , molt bonement l'acole et baise tantost com ot et liu et aise .
« Amis , fait il , bien viegnes tu ! Petit en faut que jou ne tu ne faiç morir de male mort tous ceus qui t'ont blamé a tort .
Voirs est que jengleor glouton ne blament s'eus meïme non ; ja preudom n'ert par eus blamés ne n'iert mains ciers ne mains amés ne mains octorisiés au long .
Preudom porte o lui son tesmoig ; nel puet empirier male bouce , ne malvais hom a lui ne touce , ne ja preudom n'ert por lui pire , por canqu'il onques set mesdire , car li mauvais , il s'en confont , car li plons art et l'argent font , et si s'afine par le plom , qui s'art por lui ; li mauvais hom art enfin por le proude gent si con li plons fait por l'argent .
Eracle , Dieus porgart te vie ! Ja ne remanra por envie que del tout ne me mete en toi ; de mes conseus conselle moi , mes consilliers vels que tu soies , ne ferai rien que tu ne voies .
Ja ne m'i ert tant a talent c'on ne me truist de faire lent por qu'il te soit encontre cuer .
Ja nel vauroie a nesun fuer que tu ne m'eüsses voir dit del poulain que j'euç en despit ; or est il bons , ce voi je bien .
- Sire , non est , il ne valt rien .
Hui fu li miudres qui i fust , or ne valt pas un pouri fust ; or nel tenés pas a escar , vous venrés entre cuir et car que le mooule i est trestoute .
Ce vous di jou sans nule doute , car issir toute l'en convient si tost com il a travail vient ; des os est toute fors issue ; ne c'une toile cler tissue , ne le poroit tenir li os .
Trus c'a un an de sor son dos ne deüst nus estre montés ; perdue en est se grans bontés .
- Puet estre , bons biaus dous amis ? - Sire , li biens qui m'est promis me soit tolus , se ce n'est voirs .
- Frere , bien ait li tiens savoirs ! Boinairement le me desis et acroire le me fesis que il afoleroit por courre , et , si me puisse Dius secourre , ja n'amerai mais menteor ne losengier ne gangleor .
» Tout por l'amor de cest afaire li varlés au cuer debonaire a fait le poulain jus abatre et fait les gambes toutes quatre fendre et le moule jus espandre et as varlés si l'a fait prandre .
Aprés si ont les os troués et si les ont tous vuis trouvés , si qu'il n'i a grant ne petit ne voie ensi con il ot dit .
Or est Eracles par raison bien de tous ceus de la maison ; il n'i a ame si hardie qui nule rien li escondie ; toute li cors qui molt est ample , prent a l'empereor essample de lui amer et conjoïr , de lui servir , de lui joïr ; car puis que sire assaut son cien , tout li autre le sivent bien ; tant que li sire a cier celui , tant le cierist n'i a celui .
Et il l'a cier et aime autant con fait li pere son enfant ; par tout conmande plainement c'on face son comandement .
En lui se croit , en lui se met , de lui alever s'entremet ; quil velt de rien esleecier n'a oeus del varlet courechier ; qui faire velt c'a gré li viegne face quanqu'al varlet coviegne .
Bien li conmande l'emperere qu'il soit et sire et comandere et ne li soit nus a contraire de quanques onques valra faire .
Or est si alé que li sire croit quanqu'Eracle valra dire .
Bacelers est et feme veut , mais molt se crient si con il seut ; il est li plus haus hom qui soit , por ce dist et si a grant droit qu'il doit le milleur feme avoir .
Au varlet le fait assavoir , dist lui : « Par toi m'estuet aprendre en quel liu puisse feme prendre ; consel te quier , conselle moi , car tous mes consaus est en toi .
- Gres et mercis , biaus tres dos sire , de ce qu'il le vous loist a dire .
Biaus sire ciers , or n'aiés soig , aidier vos cuiç a cest besoig tot a vostre devisement ; mais or n'i ait alongement , faites metre vos briés en chire si trametés a vostre empire ; mandés que vostre gentil home soient a jor nomé a Rome ; od vous remanront une pieche , et cascuns i amaint se nieche u sa seror u sa parente u fille , s'il l'a bele et gente .
Escrit avra en cascun brief que cele avra corone el cief qui miels vos plaira de conmun ; çou ert escrit , sire , en cascun .
Tout i venront sans contredit des qu'il veront icest escrit , car cascuns ert en esperance qu'a le siue soit la cevanche ! De bon cuer cascune i venra qui ceste novelle entendra , car cascune iert en bon espoir que doie le corone avoir .
- Eracle amis , che lo je bien ; ichi ne voi je nule rien qui face a blamer n'a reprendre .
» Li brief sont fait sans plus atendre si les envoient largement , as gentils homes solement u il les doivent envoier .
Ne se font mie trop proier ne cil ne cil qui oent lire ; lor filles prendent a eslire et lor nieces et lor parentes , lor beles suers et les plus gentes ; de les atorner s'entremetent et toute lor entente i metent , muevent et lor jornees vont ; al jor nomé a Rome sont .
Ce fu par un bel jor d'esté ; nus hom ki ait el siecle esté ne qui veües ait puceles n'en vit onques tant de si beles ; nus ne vit mais si bele gent , li chevalier sont bel et gent qui les guient par grant douçor ; cascuns se fille u se serour u se nieche tient par le resne ; et cascuns d'els le soie aresne et si li dist : « Me bele nee , se ceste honors vos est donee , n'oublïés pas vostre parage ne ne soiés vers nos salvage ; oï avés , espoir , qu'onours mue sovent corage et mors , mais qui çou n'aime k'amer doit sovent en vient a mains d'esploit et s'en abaisse molt son pris .
» Celes qui n'ont encore apris respondent toutes a talent ; c'est prés coustume a tote gent qu'il sont de service gringnor entrués qu'il beent a honor , et quant il ont l'onor eüe , si cornent lués le recreüe .
Nus ne set home que il valt ançois qu'il soit montés en halt ; quant il est montés dusqu'en som , lors primers pert s'il est preudom .
Les puceles et cil quis guient parolent de ceste oevre et dient que molt a povre gentelisse qui pour eür pert se francise ; tant que li hom est en pooir , si doit il plus franc cuer avoir .
Defors le vile en une plaigne s'est descendue le conpaigne ; la tendent pavilons et tres et a grant joie i sont remés .
Les puceles sont descendues et grans ententes ont eües a elles vestir et lachier .
Qui tot le mont volroit trachier ne trouveroit , mien ensïent , tant bon drap ne bon garniment con a illuec en cele place , et je vous di qu'en peu d'espace i vienent tel mil citouain qui perent estre castelain ; oï avoient les nouvieles et des barons et des pucieles , et je vous di plus de mil sont qui maintenant veoir les vont , qu'el mont n'a tant de si senees .
Cil qui les orent assenees , tout li plus haut et li millor , en vont veoir l'empereour .
Molt par est courtois l'emperere , qu'il ne forligne pas son pere ; Des que li voirs li est contés , si est il maintenant montés , car les pucieles velt veoir dont il espoire l'une avoir .
Tant con il est li plus hals hom c'on sace et de plus halt renom , de tant est il tous li plus biaus c'on sace et tous li plus loiaus .
Molt est bien fais , molt a grant cors .
A molt grant gent s'en ist la fors ; li gens que l'emperere amaine , qui n'est pas laide ne vilaine , a cele voie tant tenue c'a le grant porte est venue .
La ont les barons encontrés ains que nus d'eus i fust entrés .
Quant il voient lor avoué , molt gentement l'ont salué .
Il lor respont molt doucement , puis si les baise bielement si les mercie de l'enhan et des pucieles et del ban qu'il ont si ricement tenu .
Tant vont parlant qu'il sont venu .
Quant il sont venu prés des tentes , si voient les pucieles gentes ; les tentes sont a or tissues dont les pucieles sont issues , et sont a la reonde entor , mais molt par sont de rice ator ; mius sont vestues les mescines ou aussi bien conme roïnes .
Biele est la place et biaus li rens , et les pucieles en tout sens sont tout entor a la reonde .
Li plus haus hom de tout le monde , c'est l'emperere , il les salue de Diu qui est desour le nue ; celes de prés salus li rendent , celes de lonc qui ne l'entendent , qui sont de boin afaitement , l'enclinent toutes humlement .
Li sire un baron i envoie qui les mercie de lor voie et mande lor que de matin fera eslire a son devin une a son oeus sans plus atendre , car par lui valra feme prendre .
Cil a tost furni son message a fuer de cortois et de sage .
Signor , feme a grant couvoitise d'avoir honor et doëlisse .
Ains riens mais tant ne covoita et malement en esploita la premeraine , tout por voir , qui couvoita plus a savoir que Cil qui l'ot de noient faite ; molt nos a en grant paine traite ! Cestes covoitent molt l'onor et voient de l'empereor qu'il n'a el monde creature de se biauté , de se figure ; lor covoitise en est doublee .
N'i a celi ne soit torblee en son corage et molt pensive , et l'une en est vers l'autre eschive et porte li si grant envie con s'eüst ja esté plevie , se por li non ; ce n'est pas une tant seulement , ains est cascune qui ceste pensee a en soi .
Eracles est moustrés al doi , car le vertés est entendue et li noviele est espandue qu'il set tout canque feme velt et canque pense et faire seut .
Or ont paour les damoisieles , celes qui ne sont pas pucieles .
Or se crient molt n'i a celi por tant qu'il ait pleü sor li : teus i a qui tout ont seü le ju , que tout n'ont pas veü ; et tels qui ont mains esploitié , qui n'ont seü lor amistié ; et teus qui ont defors apris ; toutes n'ont pas ingaument pris , c'on estaint fu en mainte gise des que li maisons est esprise ; ce sevent cestes les pluisors si lor en prent molt grans paors que cil ne die lor covingne si li portent molt grant corine .
Cascune crient d'estre acusee u que por ce soit refusee .
Trestoutes si dolantes sont que n'est mervelles s'eles ont le nuit devant molt grief songié .
Li empereres prent congié ; bas vespres est , por ce s'en vait ; a cele fois n'i ot plus fait , dusc'au demain qu'il i tramet et ses barons et le varlet .
Il fu proiiés de vint et deus qu'il i alast ensanle o eus , mais por proiier , por enhorter , n'i valt onques ses piés porter .
« N'i irai pas , fait il , signor , car mil covoitent ceste honor et n'i ara eslite qu'une ; et esperance i a cascune si s'est cascune tant penee con cele ki iert assenee , et si n'i ara nule , espoir , qui ne cuit bien autant valoir con cele qui ert couronnee , cui ceste honors sera donee , et saciés que grant duel merront trestoutes celes qui verront l'une prendre tout a veüe ce por coi cascune est venue .
Mainte parole mal seant i ara dite vostre oiant , car feme set assés que dire pour qu'ele ait au cuer duel et ire , et feme enfantiument se deut quant autre prent çou qu'ele velt ; feme n'esgarde pas raison se il puet estre ensi ou non ; çou que li plaist li sanle bien , n'i puet on trouver autre rien .
» Li baron a itant s'en vont , ne targent gaires que la sont .
Les pucieles sont acesmees et sont bien dusc'a mil esmees ; n'i a vilaine ne borgoise , li mains aprise est molt cortoise , sans vilonnie et sans anui .
Ja nes uns hom si con je sui n'i saroit ja que calengier .
Molt les ont fait bien arengier a la reonde entor le place ; d'el ont paor que de menace ; molt ont souvent coulors muees .
Eracles les a saluees , eles respondent simplement , car feme est au conmencement cortoise , sage et coie et simple ; ne pert pas quanqu'a sos le guimple ! Eracles les a fait seoir , car en seant les velt veoir .
El cerne tout a pié se met ; al cief des rens , tout en sonmet , esgarde et voit une puciele ; en un roiaume n'a plus biele , en se biauté n'a que reprendre , mais il , qui velt a el entendre , note se ciere et son samblant .
Toutes les autres vont tramblant de le paor qu'eles n'i faillent et que faillies ne s'en aillent , et vont pensant en lor corage que li puciele fist que sage quant ele el cief des rens s'assist et quant en si bon liu se mist .
Cascune pense ensi sour çou : « Hé Dius ! C'or i seïsse jou ! Molt par est cil de povre sens , qui deüst cerchier tous les rens ! De molt plus bieles en i a .
Cil Damedius qui tout crïa confonde nostre empereour par cui nous somes en paour ! Cui caut , ce pense dont cascune , quant n'en ara eslite qu'une ? Je ne sui pas si Diu amie que jou avant le fusse mie ! » Eles pensent molt grant enfance , car n'avenroit por toute France que cil cel tresor esleüst , qui bien set canqu'estre i deüst , car il set tout et ens et hors et voit le ceuvre desous l'or , et le plont paroir sos l'argent .
Ensi est vis a toute gent que Dius ne fist ainc creature si preu , si large ne si pure , et le ciere a aperte et clere ; mais el siecle n'a plus avere ; si n'a en feme pïour visse ne pïor tece c'avarisse , qu'il n'a el siecle avere espeuse qui ne soit povre et soufraiteuse ; encore ait ele en son tresor mil mars d'argent et mil mars d'or , si est povre n'i a celi por qu'ele ait avarisse en li , et s'ele a tel fais encargié , si fait de canqu'ele a marcié , por qu'ele soit souvent requise : qu'il a grief fais en covoitise , qu'il n'a el siecle nule rien u paire avoir autant de bien con en cesti , mais bien vil laine voit on sovent bien tainte en graine .
Eracles set toute le fin , bien set son estre et son traïn , le goupil qui tapist en l'ombre , qui durement se cose encombre .
Il n'i a nule creature fors seulement la doreüre ; n'a home el mont qui plus i truist , car n'est pas ors tout canqu'il luist .
Ele est puciele , mais cui caut quant Avarisse adiés l'assaut et reuve qu'ele prenge aniaus et aumosnieres et joiaus , bones çaintures et afices , de tous , de povres et de rices .
Eracles l'a por ce laissie , por s'avarisse est abaissie ; molt en abaissent les pluisors et si en perdent grans honors .
Ceste en a perdue grant masse .
Eracles soissante en trespasse , c'onques a une n'i areste qu'il n'i voit une n'ait arieste .
Une en i vient isnielement , qui se contient molt simplement ; caste se fait a tous sambler , mais lui ne puet on riens embler .
Eracle l'esgarde a mervelle , car nule a li ne s'aparelle de ciere ne de contenance .
Eracles voit le mesestance , mais or cuident li plus sené qu'Eracles ait bien assené et dient tuit sans contredit qu'il a bonismement eslit : « Ceste ara la beneïçon , ne nous en venra se bien non ; et Dius li puist s'onnor doubler ! Ne pert que sace eve troubler .
» Cele meïme cuide et croit qu'Eracles l'eslise orendroit por ce que tant l'a avisee , et cil en fait une risee de çou qu'ele a pensé tel rage ; car il voit bien tot son corage ; et cele atent que cil li die « Tu serras coronee , amie » et pense donc : « Ahi ! bels frere , con est mal sages l'emperere , quant il si grant sens cuide en toi ! Molt ses petit qu'il a en moi ; molt ses petit con je me duel de mon ami que j'aime et voel .
Je l'aim et amerai tous jors , qu'il a eües mes amors ; molt iert dolans quant il sara que l'emperere ensi m'ara .
Amis , ne laisiés por lui mie que vous ne voiés vostre amie .
Non ferés vous si con je pens ; malade me ferai par tens ; vos i venrés en liu de mire , tel fois ostoiera mes sire que vos me donrés medecine en me cambre , sos ma cortine ; tote pais avron del devin , ançois qu'il boive un mui de vin .
» Eracles emprent a sourire et pense dont : « Ne sai que dire ; je me sui ensi cha tornés que mal le tenroit li barnés se je trespassés fuisse en haste , qu'en tot le mont ne pert si caste con ceste fait ( si n'i a rien ) , que il i cuident molt grant bien .
Se je di a le gent se vie , il le tenront a vilonnie , et se je ne les fas entendre quels cose me fait chi atendre , si m'iert torné a musardie .
Dont m'estuet il que je lor die , u que jel fache li gehir .
Ensi me puisse Dieus tehir que je le cose atorneroie molt volentiers se je pooie , salve s'onor et me parole ; mais j'aim mieus c'on le tiegne a fole et a vilaine , mal que mal , que on me tiengne a desloial .
» Dedens le cerne a achenés quatre barons des mieus senés ; venir i fait le damoisiele et si li dist : « Amie bele , ichi n'a fors nos cinc et vous ; tous soit uns consels entre nous .
Vos cuidiés molt bien , al voir dire , que orendroit vos doie eslire , mais je vos di que ne puet estre ; ains dirai orendroit vostre estre , u vos dites vostre pensé , par icel Dieu qui m'a tensé .
» Ele se taist sel tient por sot .
« Je dirai , fait il , le mal mot del mire et de le medecine .
- Ha ! non ferés , fait la mescine , por l'amor Dieu , et je dirai .
- Dont dites .
- Vallet , je cuidai que vous ne me conneüssiés et que por çou m'esleüssiés ; si le vos tornai a folie .
Estuet me il que plus vous die ? - Oïl , par Dieu ! Je voel c'on oie le geredon que jo aroie se je eslite vous eüsse .
- Amis vallet , se je peüsse , itels fust vostre destinee : le vie eüssiés tost finee .
- Suer , chi aroit mal geredon ! Mais n'atent el qui sert felon .
Or alés en vo liu seoir , et nos irons aillors veoir , savoir mon se ja loialtés et fine simplece et bialtés peüssent en un cors durer , que on peüst por voir jurer “ iceste est boine et bele et caste ” ; mais je cuiç ains avoir grant laste ! » Cele qui volroit estre aillors se rest assise , et les pluisors en sont molt lies , jel vous di ; ele ert vengie ains miedi , car d'autretels i avoit tante .
Cil en trespasse bien soissante c'onques a nule ne se tarde , mais en trespassant les esgarde , qu'il voit cascune u fole u fiere u orgilleuse u trop parliere ; por çou les met en noncaloir .
A une qui pert molt valoir s'areste Eracles por le gent , car molt fu bele estrangement ; ele est pucele encor , por voir , si l'en doit on bon gré savoir , con cele qui n'est pas conquise por çou que n'a esté requise .
Je ne vi onques nule tor rendre sans plait et sans estor .
Eracles voit bien que le rose n'est pas de tel palis enclose qu'il se fust ja un mois tenus , tes i peüst estre venus .
Ceste est encore et nete et pure , ne mais Eracles n'en a cure , qu'il est bien certains et seürs c'ainc que li formens soit meürs , i venra tant de gargerie que li messons sera perie .
Eracles s'en trespasse atant , cent en trepasse u il n'a tant que il se voelle delaier , car nule ne se puet paier por tele qu'il demande et voelt ; ce poise lui et molt s'en doelt .
Ne perent estre ne ne sont de bonté , ne bon samblant n'ont ; ne s'i doit hals hom marïer , n'il nes velt toutes tarïer , car il n'en venroit ja a cief .
Tot lor estre voit en son brief ; eles n'ont nule rien seü qu'il en trespassant n'ait veü .
A une en vient qui est pucele , et est forment bien faite et bele ; caste est encore , bien le sai , c'onques ne vint a cel asai que les puceles tant resoignent et dont plus a envis s'eslongent .
Ceste ne fu onques en lieu u eüst cure de tel gieu , mais tant i a qu'est trop parliere .
Dame qui est de tel maniere ne oevre mie par savoir , car ne puet pïor teche avoir .
Un fol escoute on qui parole , si fait on une feme fole .
Mais qui le roveroit taisir ? Tot l'escoutent a son plaisir , mais tel s'en rient en devant qui en deriere en vont gabant .
Fols est qui en çou a delit que tous li mons a en despit .
Plusor le font tot lor eage u pour delit u pour usage .
Iceste est preus en casteé et estre puet tot son aé ; casteé aime estrangement , mais une vertus solement a nule dame ne soufist ; une teche le desconfist et bien tresperce dis escus .
Jo di que quarante vertus ne pueent pas si halt ataindre c'une teche ne puist estaindre , et vint vertus , non vint et quatre , ne pueent une teche abatre .
De plain poing d'eve estaint on bien dis cierges tot sans autre rien ; qui vint et quatre en l'eve empaint , li fus s'en va , l'eve remaint .
Molt fait a haïr dont vils teche qui tels vertus estaint et seche .
Vils teche est molt de trop parler , si em puet on bien fol sembler ; qui trop parole , il s'en abaisse .
Eracles le pucele laisse , cent en trespasse en un randon ; li pire n'est mie a bandon .
Çou nen iert pas , je cuit , li pire qui dame sera de l'empire .
Oï avés que il s'en torne et laisse celi triste et morne ; tous en est hontels et destrois ; cent en trespasse a celi fois , et je le cuiç assés par foi , cascune en a assés en soi por qu'il les doie refuser , mais il nes velt mie encuser , ne faire trestout lor afaire , qu'il en crimbroit avoir contraire .
Lors vint a une damoisiele qui molt est avenans et bele ; casteé aime et molt l'ot ciere , mais ele est molt estoute et fiere .
Mervelles est de caste vie , mais ele velt par estoutie ; çou qu'ele est caste est grans chiertés , mais trop par couste se fiertés .
Amere douchor a en miel u il a mellé suie et fiel , et dame por coi fait tel cose dont cascuns le reprent et cose et ses pris baissë et descent ? Eracles en trespasse cent ; a une bele qu'il i voit , qui pert li miudre qui i soit , s'areste atant li damoisials ; c'est de sen cors li plus loials qui onques mais alast a messe , ne mais qu'ele est trop felenesse .
Molt li couvenroit a tracier et molt aroit a porchacier qui plus loial volroit trover ; en li n'aroit que reprover , se ne fust cele felenie qui onques n'est sans vilenie , car fel ne puet estre cortois , ne que fols hom sages des lois .
Eracles plaint son cors loial , car molt le voit caste et roial , mais que l'ortie est o le rose , qui molt va empirant le cose .
N'afert pas a l'empereor qu'il ait ortie entor se flor , ne nule rien qui sace amer .
Cil qui ne puet vil teche amer prie molt Dieu qu'il trover puist une a plaisir ; ains qu'il le truist , ara les gambes bien lassees ; trois vins en a bien trespassees .
A le plus biele creature c'onques el mont fesist Nature s'aresta tant li damoisiaus qu'il voit qu'ele est caste et loiaus ; de mainte cose est ensignie , mais d'une seule est engignie dont ele est adés coustumiere .
A tot le monde fust lumiere et mireoirs , mais mençoigniers et gangleors et losengiers croit molt et aime et fait lor bon ; ja bone gent n'aront del son qu'il ne li soit encontre cuer .
Vees con ele est d'estrange fuer ! Miels velt ensi perdre son pris que laisier çou qu'ele a empris .
Vils us fait maint home abaissier et riens n'est plus griés a laissier ; de tot se puet on faire sage fors sol de laier vil usage ; por çou est fols qui l'acoustume ; qui plus s'i tient , plus s'en alume .
Mal fait dame qui plus a cier un gangleor c'un bel parlier ; dame qui aime gengleor fait de chevalier gougleor , car cascuns hom pener se soelt qu'il soit tels con sa dame voelt .
Eracles n'a de ceste cure por cest usage qui li dure et li duëra son aé .
El li estuet que casteé a estre tel con il demande et con li sires li conmande .
Eracle cerke tos les rens , ne trueve pucele en tos sens qui ait trestotes les bontés .
En son ceval en est montés , parole dont et dist en haut : « Puceles , Damedieus vous saut ! Vous remanrés , je m'en irai , que nule de vos n'eslirai ; non por içou , par saint Vincent , que chi n'en ait bien plus d'un cent dont li mains vaillans et li pire ne fust bien digne d'un empire , et bien i saroie asener , mais je crembroie avilener s'une en faisoie esleecier por le remanant courecier .
» Voit s'en , iceles a orer que malfés le puist devorer , et assés fu qui dit li a : « Ahi ! Confait devin chi a ! Con l'emperere est mal senés qui tant barons a chi penés , et dont por un tel connissor cui Dieus doinst honte et deshonor ! » Molt lor fust bel , s'estre peüst , que li vallés eslit eüst , mais bien saciés n'i a celi quil volsist d'autre que de li .
Molt sont dolantes les puceles , oïes ont dures noveles ! Quant li baron ont congié pris , si s'en revont en lor païs ; les puceles ont ramenees , qui se tienent por enganees .
Eracles s'en revint honteus et tous pensis et corouceus ; ains Dieus ne fist si dolant home ! Si con il entre en vielle Rome , une mescine i a veüe qui d'un viés bliaut iert vestue .
Un signator ot ja a pere , mors estoit et morte sa mere ; s'ante l'avoit en mainbrunie .
Li meschinete iert embarnie aussi con enfes de dis ans , et quant le voit li voirdisans , molt par li plait , molt li conteche , car n'i voit nule male teche , n'onques ne vit en son eage pucele de plus bel corsage , ne nule u eüst mains d'orguel .
Bel sont si crin , bel sont ci oel , bele bouce et bel le vis ; bele fu toute , ce m'est vis , en li n'a riens mesavenant .
Cil broce vers li maintenant , et cele fu jovenete et tendre , tel paor a , lui n'ose atendre ; ne cuide a tans avoir secors : le rue trespasse a un cors , tost s'est lancie ciés celi qui duel et joie avra de li .
Le mescinete va tramblant , car il pert bien a son samblant qu'ele a la fors tel cose oïe dont gaires ne s'est esjoïe ; a grant esfroi en le cambre entre , molt li tresalt li cuers el ventre .
La soie ante qui la estoit , qui le paisoit , qui le vestoit , s'escrie : « Nieche , qui te chace ? Grant pecié fait qui te manache ! Se tes bons pere fust en vie , juree fuisses et plevie ; or t'estuet souffrir maint dangier , or te puet on molt laidengier et dire honte et faire anui .
» Atant es vos poignant celui ; le dame troeve solement qui grant duel mainne por noient .
« Dame , fait il , Dieus soit od vos ! - Vallés , cil Dieus qui maint sor nos vos salt et gart et beneïe ! - Dame , se Dieus vos face aïe , qui est le mescine au bliaut ? - Biaus dous amis , se Dieus me salt , ce fu la fille au plus rice home qui onques esteüst en Rome , mais il est mors il a grant piece ; mes freres fu , ceste est me niece , si l'ai norie grant pieche a .
- Dame , faites le venir cha .
- Por Dieu , vallés , vos pri merchi ; vostre deduis n'est mie chi ; çou n'est pas çou que vos querés , je ne sai que vos esperés .
Nos le lairiesmes ains detraire que de son cors folie faire ; car ce seroit mals et peciés , n'ele n'a cure , che saciés ; onques encor ne fu en vie qui l'oïst parler de folie ; nes li oïrs itant li grieve ; s'ele en ot parler , si s'en lieve .
Trop fu ses pere a çou prodom , se mere fu de boin renon ; ceste n'est pas des noaillors , querés vostre deduit aillors ; ci n'a a vostre oés nule riens .
- Dame , se Dieus me face bien , n'i ving por nule vilenie , car ce seroit molt grans folie .
» La dame atant sa nieche apele et ele i vint bien faite et bele .
Molt a grant honte de celui .
Cil le salue et ele lui .
Molt crient qu'ele ne soit traïe , forment requiert sainte Marie .
Cil le fait aler pas por pas , esgarde en haut , esgarde en bas ; molt par li plait bien s'aleüre , se chiere et se regardeüre .
Or est il asenés a droit : en icel point que il lors voit s'ele se tient qu'ele n'empirt , plene sera del saint Espirt .
Eracles voit qu'il n'a plus fine desci la u li terre fine .
« Dame , dist il , entendés moi .
Je vos comanç et ruis et proi que vos ma dame me gardés et molt sovent le regardés ; je vos di bien qu'assés avra anuit qui servir le savra , car li plus haut et li millor de cest empire et de l'honor seront a son service enclin ains que solaus tourt a declin , et par cel Diu qui maint sor nous , nous devons bien et jou et vous faire son bon et son plaisir , c'ains tierç jor le verrés saisir de ceste honor et de l'empire .
- Par Diu , varlet , il n'ert ja pire por canques vous l'avés gabee , et vous alés querant le bee .
Laissiés le mescinete ester ; encor li puet bien Dius douner le bien que il li a servé .
Vous n'avés pas bien entervé , vous n'estes pas bien assenés , u cis n'est mie bien senés qui chi vous a ensi tramis .
Alés vous ent , biaus dos amis , por Diu , pour l'ame vostre pere ! Vous savés bien que l'emperere a ajornees les pucieles de son roiaume les plus bieles si i tramist un sien devin ; ce savons nos des hui matin .
Eslire doit le bielissor et le plus fine et le millor .
- Dame , je sui cil qui devine ; ne puis trover la fors si fine con je vauroie ; or l'ai trovee : por ce vos ai cesti rovee .
Je l'ai demandee et demant et comandee et reconmant a Diu tant que je le revoie .
» Atant se met tost a la voie ; a son signor vient erraument et se li conte l'errement .
« Sire , fait il , je fui la fors , mais , si garisse Dius mon cors , n'i peuç riens trover a vostre oels .
Honteus et pris m'en tornai lués .
Si con en vielle Rome entrai , une puciele i encontrai ; fille fu a un signator .
Mercïés ent le Creator , car c'est li flors et c'est li gemme de tout cest siecle , et passe feme .
S'ele se tient en point c'or est , dont n'a c'un arbre en le forest et une rose ens el vergié et un seul clerc ens el clergié , qu'en tout le mont nen a son per .
Or ne le laissons escaper .
Ja n'ert mais feme de son pris s'ensi le fait con l'a empris .
» Or est molt liés li emperere : « Eracle , fait il , biaus dous frere , faites li riches dras baillier se li faites coudre et taillier teus conme empereïs couvient .
Bien me ramembre et me sovient que vos m'avés servi en foi ; buer vos vi onques et vos moi ! N'i a atente ne sojor , feme prendrai dedens tierç jor .
» Et cil n'i valt plus arester ; ses dras fait faire et aprester al mieus qu'il set et que il puet , et tels con a tel dame estuet .
Baignier la fait deus jors entiers si fait semonre endementiers ces castelains , ces dus , ces contes .
Huimais conmencera li contes .
Li ante qui Dieu aime et croit en est molt lie et estre doit , et dist : « Aïe Dieus , biaus sire , or n'ai je mais ne duel ne ire , or ne me calt il quant je muire , or ne me puet mais li mors nuire .
Norir cuidai une orfenine et j'ai nori une roïne .
Nieche , se l'ame a ton bon pere le seüst ore et a te mere , jamais n'aroient se bien non .
Cil qui fist ceste election soit beneois de Dieu la sus .
Niece , ne pués or monter plus ! Onques encor , se Dieus me salt , ne fist nule si riche salt .
Il n'ot plus povre en ceste honor , or aras un empereor ; or as tu , nieche , tot esté .
Selonc çou que Dieus t'a presté doit estre le reconnissance .
Cui Dieus done grignor poissance , plus doit doner et departir ; ensi fisent li saint martir , cil qui plus ot et plus dona , et qui mieus sot mieus sermona .
- Ante , se Dieus me face aïe , ja ne serai trop esbahie ne trop par riqueche avulee ; forment seroie desjuglee se a Dieu ne savoie rendre çou qu'il m'a doné por despendre .
S'il ne m'eüst riens conmandé , riens ne me seroit demandé , mais il m'a doné tot mon bien sel servirai de es le sien a son plaisir plenierement , car je sai bien certainement que cascun home faire estuet tous jors al mieus que faire puet .
» Li emperere ot non Laïs et li pucele Athanaïs ; al tierç jor que li flors d'esté ot chiés s'antain a aise esté et qu'ele ot bien son cors vestu , ne prisissiés pas un festu belté de feme envers celi que Athanaïs ot en li .
Or le baisierent li voisin , or l'apellerent si cousin , car cascuns a grant parenté quant il a riqueche et plenté .
Al grant mostier c'on dist Saint Pere l'espousa Laïs l'emperere al tierç jor de l'election et met en se subjection tote l'onor et tot l'empire , et fait tes noces conme sire .
Le nuit se coucent en lor lis et cele i est a tels delis con jovene dame a son signor .
Li sire i est a molt grignor , qu'il se set mieus de li avoir qu'ele ne puist encor savoir .
Et cele est bele estrangement si est de bel contenement ; n'est mie fole ne eschive si li plaist plus que riens qui vive .
Le dame croist molt en biauté si aime honor et loialté .
Je vos di bien et dire l'os , tot a conquis et pris et los ; ains que li tiers ans soit passés , vos di bien qu'ele en a assés .
Cascun jor tehist en corsage si le tient on a le plus sage qui onques jor alast a messe ; onques ne fist fausse promesse ; mais s'ele est de rien malhaitie , si est de tot si afaitie que plus li valt ses bials parlers que face a plusors lor doners .
Al doner fait si boine ciere c'on l'en set gré et tient plus ciere c'une autre s'ele dounast plus .
Molt l'a bons cuers mis au dessus , car ne fait mie par degrés ; bien set conquerre doubles grés : povres retient par biel doner , riches par biel araisonner .
Justice ne va pas en destre la ou ses sires ne puet estre ; por coi i soit , le droit enquiert et fait canqu'a justice affiert d'alever droit , d'abaissier tort .
Le foible aiue envers le fort .
Molt l'en loeent tout li Romain .
Nus ne parole a li en vain , nus ne s'en va desconsilliés ; al departir les fait tous liés .
Or est Eracle et ert toudis en molt bon point , ce m'est avis ; car s'il par Diu est en avant , bien est drois que tous jors s'en vant et qu'il voist par amendement selonc le mien entendement ; ainc n'oï parler de grant bien qui se peüst celer por rien : ce avons nos tous jors veü .
Or est d'Eracle tout seü : com l'angles en fist demostrance ançois qu'il venist a naissance ; or set on bien qui fu ses pere , or connoist on qui fu se mere , com ele mist arriere dos aprés le mort Mirïados son blé , son or et son argent sel dona tout a povre gent ; quant doné ot si grant riquece , si fist après grignor larghece , car ele vendi son cier fil si l'en envoia en eschil , por Diu dona canqu'ele en prist et por Diu dure vie aprist .
D'Eracle est seü en maint liu que çou qu'il set li vient de Diu ; or est li voirs par tout retrais qu'il est de bones gens estrais .
Devant ce qu'il fust esprovés et que li polains fust trovés et que li dame eslite fust , ne sot nus hom qui vie eüst qui fu Eracles ne li mere qui le vendi ne qui ses pere ; or le set on et sara mils ains que il soit gaire plus vieus .
Or n'a li sire nule honte de ce qu'Eracles a lui monte , si est li plais a tant venus qu'il en est aussi cier tenus en toutes cors , mais por celui , com il , de çou qu'il monte a lui .
Tout vienent consel a lui querre , il sanle princes de la terre .
Armes demande et on li quiert molt hautement quanqu'i affiert .
Li sire l'aime estrainement , por çou l'adoube hautement et trente por le siue amor , et puis revit on bien le jor car la siue chevalerie ne torna pas a jouglerie : ja de si haute n'orrés mais .
Ichis mist sainte Glise en pais si li conquist si grant anour com de le crois Nostre Signor .
Ne voel pas ci entrelacier l'ahan qu'il ot au porcacier , qu'ensi ne vait pas le matire ; ains dirai l'uevre tote entire de nostre empereor Laïs et de se feme Atanaïs , et de l'honor vous dirai puis qu'Eracles ot , et se jou puis , aprés dirai de cele crois u Nostre Sire fu destrois , con fu perdue par foiblece et reconquise par proueche .
Eracles est bons chevaliers , preus et loiaus et droituriers ; por voir os dire et aficier que l'emperere l'a si cier con s'il fust mil fois de se car .
N'est mie torné a escar çou qu'il conmande par le terre ; ne vait pas autre signor querre qui de grant cose velt plaidier , il puet trestous nuire et aidier .
Chevaliers est teus de se main con vous orrés , mais aparmain vous dirai de l'empereïs con oevre en li sains Esperis , car loiauté aime et droiture , et Diu sour toute creature .
Quanqu'ele emprent velt acomplir , ce vous voel je por voir plevir , mais n'emprent onques nule rien u il nen ait raison et bien .
Dame a esté set ans de Rome si c'onques Dius ne fist cel home qui en puist dire vilenie , s'il ne le sordist par envie .
Onques mais nule ne fu tels : ele recuevre tous auteus , messes fait canter et matines et fait nourir ces orphenines por l'amor Diu et por Marie et por l'amor Diu les marie ; de soi meïsme li souvient si fait molt bien ce qui covient ; et quant ce vient c'on doit juner , ces povres prent a gouvrener de quanques onques ont mestier : qu'ele set bien , contre un sestier qu'ele i met , cent en prendera , que Dius meïme li rendra .
Ele establit mainte abeïe u Nostre Dame est obeïe .
Molt est ameë et proisie , car el siecle est si envoisie o ce qu'ele aime Diu et sert que l'un por l'autre pas ne pert .
Li empereres l'a si ciere qu'il ne puet savoir le mainiere con il le puist assés oïr , assés veoir et conjoïr ; onques ne cuida riens veoir qui li peüst tant bien seoir ; il ne le puet veoir assés et si a bien set ans passés qu'il l'a plainement conneüe ; cascun jor si li vient veüe .
Il avint si que gent faillie orent requise et asaillie une cité l'empereour ; or se li torne a deshonor , molt par s'en fait et tristre et morne .
S'ost fait semonre si s'atorne .
Or ne se set il consillier , a envis part de se moullier ; mais je vos di , rien ne li valt , ne puet muer que il n'i aut , et del mener est il noians , car çou est tant parfont laians , en une terre molt lontaine , que del mener est si grans paine .
Or a li sire grant anui que mener ne le puet o lui ne consirer preu ne s'en puet ; mais si fera .
Faire l'estuet .
Quant voit que faire li convient , de mainte cose li sovient , car je vos di tout plainement , faire le vauroit sainement , mais ne li vaut rien entresait ; tos jors estuet que crieme i ait , que fins amans tos jors se crient de perdre ce c'a ses mains tient , qu'il a tos jors crieme en amor : qui ne mescroit , ains n'ama jor ! Et sages hom meïmement se crient tous jors molt durement , mais ja nus hom sages nen iert s'il fait tout ce c'Amors requiert .
Mais se folie n'est pas teus com est folie natureus , car teus est de molt sage ator qui molt est faus en fine amor , et tel folie et tel savoir font en amor paour avoir .
Çou pert a nostre empereor qui en amor a grant paour ; Amors le fait sovent villier .
D'une part trait son consillier : « Eracle , dist il , biaus amis , en vostre consel me sui mis et si m'en est venus tous biens .
Ostoiier irai o les miens si remanra l'empereïs , dont je sui molt grains et maris .
Vos en venrés ensanle o moi .
Ensi me consilliés par foi com je le puisse mius garder .
- Sire , faites moi vif larder se nule garde estuet en li .
Trop m'aroit Dius mis en oubli s'un poi i eüst de folie .
- Amis , je ne le mescroi mie , mais je l'aim si de tout mon cuer que nel puis laissier a nul fuer que garder ne le face entreus si ricement con a mon oeus , car n'en voel pas estre engigniés .
- Sire , se vos le destraigniés n'en fremetés n'en siereüre , loiiens de fer ne fremeüre ne le poroit jamais tenir .
Se vous laissiés çou couvenir , si bone feme n'ert jamais .
Laissiés le , sire , tout em pais si arés tous jors bone amie .
Biaus sire , vos ne savés mie tous les afaires qui i gisent ; trestoutes coses se devisent : il a tel feme voirement , s'ele n'eüst encajement , tost aroit un fol plait basti , et tele c'on pert par casti : car cil l'embat en le folie qui por noient le bat et lie .
Laissiés ma dame a sa devise si ne faura en nule ghise que ce ne soit li miudre riens c'onques veïst hom terrïens .
- Eracle amis , vos veés bien le sien corage , mais le mien ne poés pas ensi veoir .
Une cité vois asseoir ; li sieges ert molt lonc , je croi , et je lais chi arriere moi le cose el mont que g'ai plus ciere : si vauroie mius estre en biere que il m'en fust mesavenu .
Mais or n'i ait lonc plait tenu , consilliés moi que jou ferai .
- Sire , por Diu , ne vous dirai riens mie avant que je vous dis ; se vous nel faites , il ert pis .
Il ert tels hom qui consel quiert , ja li conseus si bons nen iert que tous jors ne se tiegne al suen .
Hom qui velt faire adiés son buen si doit avoir son loëmer qui ce li lot qu'il puist amer , u voelle folie u savoir .
Qui volt signor mal sage avoir adiés se tiegne a son signor , u face honte u face honor ; ja autrement n'ara son gré .
Mais Dius me mece a mal degré se ja vos siu de nule rien se jou n'i voi raison et bien , et il m'est vis que c'est raisons que ma dame aut par ses maisons , par ses viles , par ses castiaus , par ses manoirs qu'ele a molt biaus ; verra les terres et le gent , verra son or et son argent , si pensera en son corage qu'amer doit bien le signorage dont tele honors li est venue ; et s'ele est en destroit tenue , anuis li sera del sejor si maudira cent fois le jor le haute honor et le riquece por qu'ele est mise en tel destrece , si harra l'eure que le vit , et feme qui s'a en despit porcace engien en mainte gise por qu'ele soit a honte mise .
Feme se hait estraignement quant on le maine malement .
Quant on le sert a bone ciere , ne se tient ele pas si ciere com li seroit oeus et mestiers ? Si m'aït Dius , biaus sire ciers , quant feme fait mal , molt folie , se li grieve il s'on le castie , et ceste qui a sormonté trestoutes femes de bonté .
cuidiés vos qu'il ne li anuit s'on li taut se joie et deduit ? Itant vos os je bien gehir , se on li fait or espanir c'ainc ne li vint n'en sens n'en pens , ele querra engien par tens , s'ele onques puet , come le face .
Cil mostre a feme bien le trace de folïer et de mesfaire qui por noient li fait contraire , et cil empire plus le plait qui le destraint por son bienfait , car on l'asert tout son aé por bien sauver se caasté .
Si di encor que Dius le tient quant de folie se retient .
Sire , ne malmetés le rose , car s'ele est quatre mois enclose , tart en venrés au repentir , itant vos di jou sans mentir , se Damedius n'en fait miracle .
- Coument ? Biaus dous amis Eracle , n'orrai autre consel par vous ? - Nenil , par Diu qui maint sor nous ! - Et je le metrai en tel leu , par cele foi que je doi Deu , qu'al mius i ert de tot le monde , qu'en cele tor fort et reonde l'enfremerai , biaus amis chiers , a vint et quatre chevaliers qui a me volenté seront .
Cist vint et quatre le verront et au lever et au couchier , que riens ne puisse a li touchier de nule part que il nel voient ; que je voel que les couces soient a le reonde tout entor , et ses lis ert enmi le tor ; lor lit seront si establi que tout aront lor ius sor li ; lor cavés ert en tel maniere que il joindra a le maisiere .
Cascuns se moullier i ara si que nus parler n'i porra que sa feme del tout ne l'oie u au mains si que tout ne voie .
C'iert fait ains demain miedi .
Li chevalier dont je vous di seront de tous les plus meürs , les plus senés , les plus seürs .
Ja hom ne feme n'i metra le pié fors cil qui servira .
- Biaus sire , a vostre plaisir soit , ne mais , par foi , s'il vous plaisoit , il seroit molt mius autrement .
- Eracle , or ert sifaitement .
» Li emperere est molt en grant des barons querre a son creant , qu'en le folie est enlaciés .
Les chevaliers a aprociés et toute l'oevre lor devise .
Cascuns d'eus a se moullier mise en cele tor ensanle o soi .
L'empereïs de bone foi i ert enclose et ensieree et mainte huissure bien ferree a en le tor .
Maus fus les arde ! A cascun huis a double garde .
Quanque li sire velt , si fist et de la dame congié prist ; tous coreciés et tous maris se part dont de l'empereïs .
La vient delivrement et tost u il ot fait ajouster s'ost ; ses gens sont molt bien atornees et il les maine a grans jornees , que par cemins que par sentiers .
Tost est passés li mois entiers ançois qu'il soient la venu u cil se sont contre eus tenu , qui ont fait a l'empereour et honte et lait et deshonor .
Al cief del mois a quel que paine i vint li sire et cil qu'il maine ; a une chité bone et rice vient l'emperere , bien s'afice n'en tornera si l'ara prise , u de fu grigois toute esprise .
Les loges tendent ennviron li chevalier et li baron .
Li emperere est descendus ; ses tres demaine i est tendus jouste un rocier d'antiquité dont il sorvoit bien le cité .
Les engiens vont aparillier por faire ceus dedens villier et por els prendre et malbaillir ; mais il i poront assaillir , mien ensiant , toute lor vie ains qu'il lor toillent le navie qui lor amaine le viande et quanque cascuns i demande de pain , de vin , de car , de blé , trestout sans venir en emblé ; ja par famine conquis n'ierent .
Et cil defors molt les requierent , assés i a trait et lanchié as murs , et petit avanchié ; mais ce n'est mie grans depors a dire es quels a plus d'esfors , u en iceus qui sont assis , u en iceus quis ont requis , u es mainsnés u es plus vieus , je vous cuiç assés dire mius .
Aprés vous dirai , se je puis , l'esploit que il i fisent puis , mais de le dame orrés avant conment ses cuers li met devant le tort , le honte , le destrece que on li fait por se prouece , et pense : « Dius ! Confaite cose c'on m'a por noient chi enclose ! Se je savoie le forfait por c'on m'a fait et honte et lait , je souferroie me pesance a mains d'anui et d'esmaiance , car qui dessert qu'il ait damage , se conscience l'assouage , s'ele li dist et fait savoir que tout ce doit en bien avoir ; mais le moie ne m'en dist rien que j'ainc desservisse el que bien : por ce me grieve il assés plus .
Aussi m'aït Dius de lassus , que ci a trop grant mesproison quant il me tiennent en prison , et si ne sai por coi m'afolent , fors por tant que les nues volent , u por ce que li lune luist mains del solel , u ce me nuist que le lune croist et descroist ! Si fera , mais que bien me poist ; por me desserte n'est çou pas , car por eschiver le mal pas ai vilenie refusee .
Envie , espoir , m'a encusee , et si me porte por ce faide que je ne sui pas li plus laide .
Lasse ! Con sui mal eüree ! Con je sui por nient ensieree ! Cil qui m'a mis en cest anui a honte fait et moi et lui , ( car ele cuide bien par foi qu'il i ait veü le pourquoi , mais nel fist onques , Dius le set ! ) et por ce quit je qu'il me het .
Se il ne m'eüst esprouvee et s'il ne m'eüst tel trouvee , il m'alast molt mius qu'il ne vait .
Biaus sire Dius , quel pecié fait qui rent a home mal por bien , qui le honist sor toute rien , car ce le fait de bien retraire c'on li fait por son bien contraire .
Hé ! Dius ! Con sont felon et dur qui m'ont ensieree en cest mur ! Mais ce n'est mie lor durtés , ains est ma grans maleürtés , car jou ai veü maint felon qui ne fet tos jors se mal non , qui mius a por se cuivertise c'uns preudom por son biel servise .
Bien puet cascuns estre asseür c'a biel service esteut eür , mais il ne croient mie bien qui dient qu'eürs monte a rien .
Je di bien que c'est nule cose ; ains est Maufés , s'on dire l'ose , qui a les pluisors desjouglés .
Peciés les a si aveulés qu'il ne puent le mius eslire , u il ne voelent , car li pire i a mius fait de le moitié que cil qui a tous jors coitié de bien faire et de bien ouvrer .
Preudom ne puet rien recovrer .
N'est pas mes cuers seürs de lui , ains est li peciés de cestui qui devoit veoir et aprendre u il devoit ses estendre .
Se tant ai fait vers mon signor que il me doive faire honor , et il n'est teus que il nel face , illuec pert il de Diu le grasse , et qui çou pert , il pert grant perte , et je n'i pert fors me desserte .
Mais se li deus m'est de cuer pres , autres s'en daura ci aprés , Si m'aït Dius , qu'il n'en set mot .
Au pis a fait qu'il onques pot cieus qui en ceste tor m'a mise ; miaus ameroie en me cemise estre a honor et a delivre qu'empereïs a honte vivre ! A honte sui je voirement , qu'on cuide qu'il soit autrement ; autrement seroit il , mon voel ! Bien cacent mainte feme a duel por lor folie mainte gent dont puis sont al cuer molt dolent .
Je ne voi onques nule cose qui ne me griet ; mes cuers me cose que je por Diu et por honor ai foi gardee mon signor ; car je ne sui aperceüe de cose que jou aie eüe fors de grant honte c'on m'alieve .
Forment m'anuie et molt me grieve que je ai pis por mon bienfait que se j'eüsse autrement fait .
Je ne sai home amont n'aval , s'on por son bien li faisoit mal , qui n'en fust molt destalentés .
Quant li formens est esventés , plus en amende et plus en valt ; si fait prodom , se Dius me salt .
Quant on tient plait de se proece , plus s'en amende et s'en adrece et plus s'esforce de bien faire , car por ce fait on qu'il i paire .
A moi ne pert il onques mie que ainc menaisse bone vie : je sui en buies et en fierges .
Molt par iert bien espris mes cierges et bien me candoile alumee quant cil le torna en fumee qui l'aluma premierement .
Molt a ci mal amendement ! Lasse ! Com male amende a chi et com ci a male merci ! Cil bienfais ait beneïçon dont on atent le guerredon .
Por ce sert on au roi celestre que mius en doit a cascun estre ; ja une fois nel serviroie ne de cuer ne l'apieleroie , se a lonc por mon bien ovrer ne cuidoie bien recovrer .
Et lasse ! tant ai bien servi et ainc si mal prouver ne vi ! Son tans et son service pert icil qui al diable sert ; je ne cuidoie en nule ghise avoir esté en son servise ! » Si se demente mainte fois la dame , car se bone fois qu'ele a tant longes maintenue li est sovent devant venue ; si est plus tormentee en soi quant li ramembre de se foi .
Signor , oés : on vos devise qu'en Rome ot jadis mainte assise qui puis est tornee a noient ; usages cange molt sovent .
Encor le sevent bien maint home c'une feste ot jadis en Rome dont li Romain grant plait tenoient , et huit jors tos plains i venoient et li forfait et li bani , fors seul li larron espani .
Venoient i les damoisieles et les dames et les pucieles ; l'empereïs demainement i venoit huit jors plainement por plus esbaudir cele feste , et li varlés de haute geste soloient devant li harper , car li baron et li haut per metoient lore lor enfans as estrumens les premiers ans por plus estruire de simplece , car je vos di que grant prouece n'ert encor preus en jogleor ni en chevalier jengleour .
Le feste font grant et pleniere ; or s'esjoïst de grant maniere li dame qui est en le tour .
De trestout le plus rice ator qu'ele pot onques porcachier se fait bien vestir et cauchier .
Quant fu vestue et bien paree ne sanla pas feme dervee .
Li emperere , s'il le pert , domage i ara trop apert .
Cil de le tor , li sejorné , se sont erranment atorné por aler o l'empereïs et si le font molt a envis , mais n'i a nul qui tant soit sire qui ost le dame contredire qu'ele n'i aut des qu'ele vuelt , car par coustume aler i seut , et vos savés c'on claime droit en ce que li coustume doit , car je vos di bien sans doutance que grant cose est de coustumance .
Li chevalier sont biel et gent et moevent a molt biele gent .
Lor dame a cele feste mainent et de li garder molt se painent , qu'il en sont bien apris et duit ; nus n'i parole sans conduit et qu'il n'i ait deus d'iaus au mains : molt est keüe en dures mains ! Il pueent bien son cors tenser , mais son corage et son penser ne pueent il destraindre mie que ne deviegne bien amie a cui qu'ele onques veut de mil .
Ja nel sara ne cil ne chil ; bien les porra ensi deçoivre , amer , haïr , sans aperçoivre : a ce ne valent rien casti ! A le feste a maint ju basti , que varlet vestu de samit i ont tant maint ju arramit : salent , tymbrent , harpent et rotent , balent , treskent , salent et notent ; cis calemiele et cis estive ; ne vos puet dire riens qui vive le joie que il vont menant .
Biel sont li ju et avenant .
Li plus legier n'ont soing de note , ançois juent a le pelote ; qui mius i cort , s'en a le pris , car si est li afaires pris , et quant il oent le noviele c'Athanaïs i vient , li biele , a estrumens encontre vont , biele est li joie qu'il li font .
L'empereïs ont encontree ains qu'en le rue soit entree u li grant ju sont establi .
Grant est li noise environ li ; avironee est de tel gent n'i a celi n'ait estrument se n'i a un seul si frarin qui ne soit frans et de halt lin , et selonc ce que cascuns valt s'en trait plus pres et tresque et salt .
Tos li mius fais et li plus biaus de tos les autres damoisiaus i a harpé le jor adés ; icil a non Pariadés ; fius a un sinator estoit .
Ce fu cil qui mius se viestoit et qui se savoit mius avoir .
Cil ert garnis de grant savoir ; el mont n'estuet plus sage querre si n'a si biel en nule terre .
Devant le dame a fait le jor mainte estampie et maint trestor ; il vait avant et puis retorne .
L'empereïs voit un poi morne , tout autrement veoir le seut ; pitié en a et si s'en deut ; pense se Dius garist son cors , qu'il le metra del pensé fors ; si fera il ains qu'il anuite , mais il le metra en tel luite , et lui et li proçainement , dont il seront andoi dolent .
Paridés est de grant vaillance et bien pert a se contenance qu'il est de rice liu issus ; d'uns dras de soie a or tissus s'estoit molt bien vestus a las ; gent a le cors , bien fais les bras , les ius a biaus , le vis traitis , canqu'a sor lui a bien faitis , caveus a biaus , recercelés ; bien fais est molt et bien molés .
Paridés est molt avenans , de biauté rice et bien seans .
Devant le dame vait et vient et canqu'il fait molt li avient .
La dame esgarde et ele lui , en un pensé cïent andui : il pense que bons nés seroit qui cele dame adiés aroit , et quant entre ses dens l'a dit , si se deut molt que ainc le vit .
Pense : « Ci aroit mal couvent se je estoie pres souvent , quant por li veïr une fois en sui si durement destrois .
Mais quel destrece i doit avoir ? Folie ai dit et non savoir .
Onques n'amai , ce sai je bien , mais de cesti ne m'est il rien ; je sui ci venus por danchier , non por folie conmencier ! Par ceus qui sont d'amor soupris ai je bien veü et apris , qui aime , il est en male lime .
» Il dist molt bien a soi meïme - que ainques de mot n'i menti , ce saciés vos trestot de fi - qu'il n'en a soing , mais ne li valt : dont tresque et bale et harpe et salt ; il a les mains a l'estrument , ne mais li cuers n'i est nïent ; n'i a del cuer ne tant ne quant ; et se le dient li auquant qu'on depart bien son cuer en deus si l'envoie on en divers leus , a ce c'on tient et a s'amie ; mais qui çou fait , il n'aime mie ! Amors n'a cure de rentier s'ele n'a tout le cuer entier ; ne de cuer malvais a parchon , c'Amors n'a cure de garçon .
Je sai qu'on pense bien sor jor souvent en el que en amor , une heure plus , une heure mains , qu'Amors alasque bien ses mains ; car ele est france et debonaire , et amans a tel cose a faire qu'il ne poroit faire a nul fuer s'il n'i avoit un poi del cuer , se ce n'estoit par grant usage .
Trestout son cuer et son corage a cil aillors qu'a l'estrument , si harpe molt bien nequedent .
Li dame durement se deut por le varlet cui aime et velt et pense : « Dius ! Quel creature ! Molt aroit millor aventure qui de cestui seroit amee , que je , qui dame sui clamee de ceste honor et de l'empire , qui vif en dolor et en ire .
Mais n'est pas vivres que je fas ! Je m'ai sor cuer et si me has .
Je sui issi trop longement , oster m'en voel isnielement s'il estre puet , et Dius m'en oie ! Mius valt un poi de bien a joie que tous li mons et vivre en duel ; il seroit autrement , mon voel ! Poi valt honors , poi valt riquece qui l'use a duel et a tristece ; bien ait honeste povretés ! Li vilains dist , s'est verités , que bien s'abaisse qui s'aaise .
Qui tous jors trait paine et mesaise , petit li valt se grans honors .
Cil qui aliege les dolours me puist alegier hui me voie ! Quels maus seroit se jou amoie cel biel varlet que je la voi ? - Nus , s'il t'amoit ! - J'espoir , je croi qu'il m'amera se il le set ; Pechié fera se il me het ! - On n'aime pas , suer , bele amie , de cuer tot ce c'on ne het mie ; tel cose ne het on de rien cui on ne velt gaires de bien .
Ne mais conment le saroit il quant tu l'esgardes entre mil ? Nel pués esgarder si ne si que tu n'esgardes autressi trestos les autres qui i sont .
Ti oeul vienent a lui et vont et as autres tout ensement ; de cel meïme entendement que il i avra par esgart , aront li autre tuit lor part , si cuidera n'i ait celui que li esgars soit fais por lui .
- Si le ferai je voirement si que le verront la gent , si n'i penseront el que bien ne ne les douterai de rien .
- Se tu l'esgardes tant ne quant plus que les autres , li auquant s'en apercevront puet cel estre ! - Bien me covient garder mon estre ! - L'apercevront , ne puet müer , chi ne fait mie bon jüer ! - Lasse ! or ne sai dont que je face ! S'il ains qu'il tort de ceste place ne s'en aperçoit , morte sui ! Et Dius me giet de cest anui ! Mais ce m'aliege me dolor qu'il n'i a nul de se valor , n'i a nul fors lui seulement qui ait en lui tel hardement qu'il une fois pensast a moi .
Il a molt plus de bien en soi que nus de canque jou en voie si ert plus tost mis en le voie c'uns hom de bas cuer ne feroit qui a çou penser n'oseroit ; car cascuns pense tant en haut selonc içou qu'il set et valt .
A ! Paridés , biele faiture , je cuiç vous veés m'aventure ; vous le savés , si est bien drois , com mes cuers est por vous destrois , com il va por vos tressaillant .
Nos dui somes li plus vaillant de tous , de petis et de grans .
Ja ot on parler deus enfans que nus n'i entent fors jenglois ne que s'il estoit en englois , et li enfant ne dient rien que uns n'entende l'autre bien por ce qu'il sont d'une maniere ; dont doit bien connoistre a ma ciere mes dous amis con il m'estait .
S'il ne me giete de cest plait , jamais n'arai force n'aïe ! Amors m'a griement envaïe .
- Ma biele suer , car te castie ! Tel cose i puet avoir bastie dont tu aprés aras contraire ; entreusque tu t'en pués retraire , car t'en retrai , ma douce suer .
- Je ne poroie por nul fuer .
- Damage i poras dont avoir ! - U face folie u savoir , si voel je qu'il soit mes amis , car c'est li miudres du païs .
- Et toi qu'en caut se il est bons , ja ne puet il pas estre tons .
- Ce poise moi qu'il ne puet estre ! - Suer , douce amie , par me destre , tu vels tel cose conmenchier dont tu feras a toi tenchier .
Athanaïs , cor te propense con estoit povre te despense quant cil t'esliut a tele honor qui te tenoit a le millor qui lores fust en tout le monde ; ne puet müer ne te confonde li empereres s'il le set .
- Il avra tort se il me het , car li miudre ere en cel termine qui onques jor usast hermine , et fusse encor s'il me leüst , se il enclose ne m'eüst .
- Atanaïs , bontés que vaut qui ains jor et ains heure faut ? Encor n'est pas li lune plaine ! Qui bien fait toute le semaine , por coi le pert il por une heure ? - Si m'aït Dieus qui me seceure , grans prouece est d'amor cachier , de li aquerre et pourcachier ; grans cose est molt d'a li venir et molt plus grans del retenir .
- Dame qui a fol u felon , se garde prent a son baron , s'onnor pert toute et s'onnesté .
Se tu as preude feme esté .
.
.
- Je pert m'onor , mais n'en puis mais .
- Si pués .
- Conment ? - Esta em pais .
- Je nel puis trover en mon cuer .
- Dont ne puet remaindre a nul fuer que tu ne faces mesproison .
Qui ne tient son cuer en prison , son cors aville et son parage .
Ne croire pas ton fol corage ; destrain ton cuer et bat et lie .
- Et comment ? Se je faiç folie , je ne sui pas li premeraine ne ne serai li daeraine ; mainte a pis fait .
- Et toi qu'en calt ? Autrui malisces que te valt ? Por ce n'est pas dols li aisius que li fius est amers et vieus , ne por ce bons uns petis maus que li graindre est si desloiaus .
Ja autrui peciés n'ert tant grans que au tien petit soit garans ; ja t'ame n'en ert alaskie .
- M'ame en aroit a tort haschie , car assés en traira li cors ains que mes cuers en soit desmors de ce dont je cuiç estre morte se fine amors ne me conforte ; m'ame en aroit a tort contraire c'assés en convient le cors traire .
- Seur , tes n'a onques se mal non dont l'ame est a perdission : ne vois tu l'userier aver qui au couchier et au lever , est en dolor et en torment ? S'ame est perdue nekedent .
- De lui est drois , car Avarisse le hurte tost jus et atice qu'il soit vilains , qu'il soit engrés .
Mais cui Amors tient asés prés , orguel li taut et felonnie et fausseté et vilonie , et si l'estruit de grant largece , de cortoisie et de prouece ; et s'en amor a un mesfait , ces coses font vers Diu bon plait , qu'il aime honor et cortoisie et fine Larguece est s'amie .
Or amerai si serai large , car Amors fine le m'encarge que je le soie , et jel serai et sor içou si aquerrai .
» La dame se demente issi et Paridés tout autressi .
Atanaïs se deut forment et Paridés tout ensement ; d'un mal se sentent ambedui .
Il la regarde et ele lui ; le jor i font maint douç regart et il , et ele d'autre part ; bien s'en fussent aperceü , mais ne s'erent entreveü quatre ans devant , mien ensïent .
Il set tres bien et si entent qu'ele l'esgarde en maint endroit ; il pense puis : « Et s'a grant droit s'ele m'esgarde en tel maniere , que devant tous port le baniere de bien saillir , de bien harper ! En ceste place n'a son per me harpe , si est bone eslite ; Ele l'entent si se delite .
Onques selonc m'entention ne m'esgarda se por ce non .
- Si est , espoir , por tes biaus ieus .
- Or esce folie et orgieus quant tu cuides ne ne cuidas que fust por toi ! - Je ne cuiç pas , ainc ne cuidai que fust por moi .
- Esta en toi ! - Que dis “ en toi ” ? Las ! je ne puis en moi ester , mes cuers ne se velt arester , ains m'a relenqui des hui main et si m'a mis en autrui main ; en si haut liu s'est adonés que ja n'en ert guerredonés , car qui n'a soig de povre don n'en rent merci ne guerredon .
Las ! je ne puis nul bien atendre .
S'ele pooit neïs entendre que l'amasse , ele m'ociroit , voir mais ocirre me feroit ! Ele ne me tient pas si cier qu'ele daignast a moi touchier ! Ice me seroit grans confors se je por li estoie mors ; molt le vauroie bonement , fors por son pecié seulement .
Bien sai que morir me convient ; ne va pas vuis qui ce soustient que j'ai tres orains encargié ; molt par a chi greveus marchié .
Con sui malbaillis en poi d'eure ! Le nuis me tarde et demeure conme je puisse men duel plaindre et en plaignant mon cuer refraindre , car cil s'aliege et assouage qui ose plaindre son malage , et cil molt plus qui l'ose dire , mais je me lairoie ains ocire que li dessisse me destrece .
Mar vi onques si grant riquece , mar vi onques si grant honor , con des pluisors font li pluisor ; s'ele savoit ce con je pens , jel comperroie , al mien porpens , car feme est orgilleuse et fiere neïs vers cose qu'ele a ciere , et feme rice ensorquetout a molt le cuer fier et estout ; n'a riens el mont mains puist soufrir , ne plus tost viegne a mesofrir , ne plus tost die a home lait por assés petit de mesfait ; et s'ele fait a un folie , a un autre dist estoutie , voiant gens , canses « Tels sui jou » .
Tout finement le fait por çou qu'ele veut couvrir por cestui tout canqu'ele fait por celui .
Li feste est biele et molt plentive , li ju sont biel , de mainte guise ; li dame molt biel se contient et tels en jue qui n'en tient , c'est Paridés , li dous , li biaus , li flors des autres damoisiaus .
Molt par se tient a malbailli , et quant li ju sont tout failli si s'en depart l'empereïs et Paridés tous esmaris .
Nus ne vos puet conter ne dire com il sont dolant et plain d'ire que li solaus ne se demeure , et d'autre part si targe l'eure qu'il peüssent celeement plaindre lor duel et lor torment , qui molt lor est pesme et morteus .
Molt tost en vienent as osteus , mais ains n'i orent cele nuit bien ne repos ne nul deduit , ne ja ne cuident liu avoir qu'il peüssent faire savoir l'uns d'eus a l'autre son voloir ; ce est qui plus les fait doloir .
Les deus d'amors et les desirs , les consirers et les soupirs vous puet on largement estendre , mais nus hom ne puet plus entendre que cil qui aime , al bien voir dit , ne que li cieus qui ainc ne vit puet bien entendre et aperçoivre que li vermeus del vert dessoivre ; ne qu'il puet veoir ces colors , ne puet il veoir ces dolors que fins amans trait nuit et jor tant que cascuns se deut d'amor , car par oïr conter en conte n'entent nus hom a qu'ele monte , et s'il l'entent , nel croit il mie , se il n'est amis ou amie , u s'il ançois ne l'a esté .
En tout le plus lonc jor d'esté ne poroit on conter ne dire de ces deus amans le martire .
Atanaïs se plaint adés , grant dolor maine Paridés ; se joie est tornee en decors ; se il nen a proçain secors tout i morra , n'i a c'un tor , et cil et cele de le tor .
Grans est li deus , grans est li maus ; assés est partis paringaus , assés est partis ingaument fors d'une cose seulement : que Paridés adiés se plaint et en plaignant son duel refraint ; de la dame est l'angosse graindre , qui tant ne quant ne s'ose plaindre , car entre teus gens est enclose qui en diroient tost tel cose qui molt li seroit a contraire de ce qu'enpensé a a faire ; car as octaves velt aler , mais ce n'est mie por baler , ne por juer ne por treschier : le varlet qu'ele aime et tient chier i espoire molt bien veoir por son grant duel faire asseoir , et puis dist : « Lasse ! Mar le vi ! A il dont juré et plevi qu'il m'ocirra ? - Oïl , espoir ! - Et qu'en puet il ? - Si puet por voir ; car il est biaus et clers et gens et si est flors de toutes gens .
- Enfrains tu dont te loiauté por se valor , por se biauté ? - Nenil , par Diu qui tout adrece , ne por biauté ne por proece .
Ceste aventure n'avenist s'on en destroit ne me tenist ; se je fuisse ensi con je suel , je me laissasse ains traire l'uel que je fesisse tel desroi .
Li oisillons qui ist del broi quant il est pris a le campaigne , as autres oisiaus s'acompaigne et , quant il est entr'eus assis , si en conjot tels set ou sis qu'en son vivant ne congorroit se celë ocoisons n'estoit qu'il en a tant esté en sus si les en congot plus et plus .
Grant est li joie qu'il en fait ; aussi fis jou tout entresait quant j'escapai de le prison .
Nel tieng a nule mesproison se je regardai les dansiaus dont li regars me fu molt biaus : je fui por eus en prison mise , onques por el n'i fui tramise .
Esté i ai sis mois entiers , si esgardai molt volentiers , car feme et enfes font sovent le cose c'on plus lor desfent ; le cose el mont qui lor valt pis , ce voelent faire et font toudis .
Ce puis je bien dire por moi et por mainte autre que je voi , je voel celui qui ne me velt ; por ce me duel que ne se deut , por ce me duel que il nel set se mes cuers l'aime u il le het .
Caitive , lasse en fin me clain quant il ne set comment je l'aim ! Molt par en ai le cuer amer qu'il ne set com jel puis amer ! Il nel puet savoir par nul fuer , por ce ai molt amer le cuer .
Certes a gré molt me venroit por ce qu'il seüst orendroit la dolor que je senç por lui .
» La dame set poi de celui com se demainne por s'amor , com ert atains tant nuit et jor .
Il n'entendra a home né , molt l'a Amors griement pené , ne dort ne boit ne ne mangüe , tressaut , seglout et si tressue .
« E ! las ! fait il , com mar i mui en le feste anvel u je fui ! Tant mainte fois i ai alé , tant mainte fois i ai balé et maintes fois i ai sailli c'onques li cuers ne m'en failli si faitement com il fist ore , et se li jus durast encore , ne m'iroit pas si malement , que quant vient au departement , departir m'estuet a mon cuer .
Ahi ! ma biele douce suer , Amors deüst avoir soupris un vaillant home de haut pris , tel qui se peüst travillier et soi et autre consillier , consel doner et consel querre .
Qui al plus foible de le terre estrive et tence , poi li vaut ! Force et Pooirs doit tendre halt ; qui un foible home abat et vaint , se honte acroist , s'onor estaint et mains en est cremus de tous , c'on pense , se cist fust estous et preus et de vaillance plains , que il n'i mesist ja les mains .
Amors , n'iés pas bien porveüe , tu meïsmes t'iés deceüe ; tu as et toi et moi traï , qu'il n'a el mont si esbahi ne voie en moi tot ton esfors ; jamais nus hom poissans ne fors ne te cremra , nou doit il faire .
Se tu fusses de haut afaire et tels com tu jadis estoies , autrui que moi le mousterroies ! Tu me devroies bien laissier et les cuers orgilleus plaissier qui toi ne daignent obeïr .
Se Damedius me puist tehir , je ne voi dame ne princhier de cui tu puisses riens pinchier ; n'en voi nul gesir contre lit .
Nus n'aime fors por son delit , nus n'aime mais fors quant il velt et s'en part quant un poi se deut .
Nus n'aime mais contre voloir ; je n'en voi mais nului doloir , fors seulement cest las caitif .
Amors , tu prens a moi estrif ; a moi te prens com cil qui passe le soif illuec u plus est basse qui par aillors passer ne puet .
Cest las caitif qui ne se muet as en trois jors fait gaune et pale ! Amors , ains mais ne fus si male , mais molt est gaune te tainture ! Amors , tu ses molt de painture , tu en as si mon cuer vestu que je ne pris mais un festu force n'aïe ne savoir que jou par toi peüsse avoir ; trestout seroit contre mon pois .
Uns autres m'aidera ançois , qui toutes gens tormente et grieve et qui toutes dolors achieve , çou est li mors qui metra terme a me dolor , a mainte lerme que j'ai plouree des tierç jor .
Par toi n'atent je nul sejor que tu me puisses aplaidier , car tels nuist qui ne puet aidier .
» Paridés est pales et tains et iert ains tierç jor si atains c'on n'i atent se l'eure non .
Mar vit le dame del doignon ! Grans est li deus qu'en fait se mere et regrete souvent son pere qui est avoec l'empereor .
De lui ont tout molt grant peor ; pleurent cousines et cousin , pleurent voisines et voisin , que il ne fu ainc cose nee si biele el mont ne tant senee , n'onques encor ne fu en vie riens nule de se cortoisie .
Pres del palais son pere avoit une vielle qui molt savoit de molt de riens dont mainte gent ont oeus et mestier molt sovent .
Li vielle durement l'amot se li fu conté mot a mot qu'il n'i a d'el que metre en l'aire le biel varlet , le debonaire .
Li vielle vient a lui en haste , son bras saisist , son pous portaste , ne sent rien qui mort li pormete ne qui en nul esfroi le mete .
Li vielle est molt voiseuse et sage , regarde celui el visage et sel voit molt descoulouré ; bien s'aperçoit qu'il a plouré , et cil qui de le mort est prés n'est pas de plourer molt engrés , c'assés li livre on autre entente , et cil pleure et se demente qui ne puet faire tant n'ovrer que il son bon puist recouvrer .
Par juner et par travillier et par sifaitement villier et par plourer de tel dolour mue on souventes fois coulour , tel come cil ou autretel .
Li vielle set molt d'un et d'el , voit de celui et aperçoit que ses corages le deçoit , si l'aparole cointement , entr'eus deus , molt priveement : « Amis , fait ele , j'aim et voeul vostre grant bien et faire suel , car li vostre m'ont maint bien fait ; ne mais je voel tout entresait que ceste me soit amendee , que ne m'avés pieça mandee , por vostre preu , non por le mien ! Se c'estoit neïs por mon bien ! Mais a envis aliege autrui cil qui de gré se fait anui ; ja d'autrui preu n'ert covoiteus qui du sien faire est pereceus .
Qui a nului ne se conselle , se il i pert n'est pas mervelle , et certes qui ne croit nului n'est mie drois c'on croie lui .
Mais vos estes de jovene eage ; itel devroient estre sage qui ne font pas que faire doivent , ains se honissent et deçoivent .
De riens nule ne m'esmervel se jovenes hom ne quiert consel ; se seulement il bien le croit , bon guerredon avoir en doit , mais c'est folie plus k'enfance se il ne dist se mescaance c'on li demande por son bien ; car teus ne feroit par lui rien qui fait par autrui sa besongne , et fos est qui del bien s'eslonge , et teus hom n'est gaires apers : s'uns consaus li est descouvers dont grans biens porroit avenir , si ne se doit nus trop tenir de ce dont ses amis li quiert , que ja nus consilliés nen iert se on ne connoist se destrece .
Folie , enfance et grans perece est del celer , et sens del dire .
Bons amis est en liu de mire qui nul malage n'assouage s'il ains ne connoist son damage ; qui a son ami se descuevre , u il par son consel recuevre , u ses amis viaus le castie s'il voit qu'il entende a folie .
Qui amis a , molt en valt plus ; par amis vient on au dessus , en bon ami a bon tresor , bons amis valt bien son pois d'or ; et se je sui vo bone amie , si ne me devés celer mie riens nule dont je vos enquier .
Mais dites moi , je vos requier , dont vient cis maus premierement ; dites moi le commencement ; vostre santés n'est mie loing , enclose l'ai ci en mon poing .
- Dont avés vos me mort enclose , car me santés n'est autre cose ; le mort demant , morir m'estuet , riens nule autre aidier ne me puet ! - Biaus dous amis , se Dius me voie , ne morrés pas a ceste voie .
A vos paroles , par verté , qui ne connoist vostre enferté ? et je seroie en fin traïe se por soufraite de m'aïe moriés issi faitierement .
Soiiés de bon afaitement si vivés encore avoec nous , et uns vilains muire por vous , u doi u troi s'il est mestiers , que por quarante et deus sestiers de bons deniers , al voir jehir , ne me lairoie je morir qui sui mais vielle piaucelue ! Mais Desperance vos salue et Malvaistiés fine et Perece , car eles cuident que Prouece ne soit mais por vos regardee .
Je vauroie estre mius lardee que teus viutés en fust creüe ! Trop avés grant cose acreüe por estre mais en lor dangier .
Vous deüssiés un poi mangier por vostre mere rehaitier ; vous li meüstes tel plait ier , dont anemis vos dut deçoivre , que ele en dut le mort reçoivre ; pres ne s'en fu desgeünee ; de gent i ot grant aünee , n'i ot celi n'i acourust c'on cuida bien qu'ele morust .
Ocirre volés deus ensanle ; est ce savoirs ? que vos en sanle ? Il nen a tant vil garce en Rome , s'ele veoit un bien haut home languir por li en tel maniere , ne devenist estoute et fiere .
Feme est tos jors de tel tesmoing que mius li vient plus en est loing por qu'il n'i soit bien acointiés , et teus i est bien empointiés qui s'en reboute bien arriere por dolouser en tel maniere .
A feme n'est pas de grant pris hom puis que trop en est soupris , mais celui aime , celui prise qui l'a sous piés , qui l'a souprise .
Jel di por moi qui feme sui : ja ai je fait maint home anui ; quant je estoie jovene touse je n'amaisse home por Toulouse por qu'il m'amast , ains l'amusoie , ne mais du sien tos jors prendoie : a ceus le donoie a droiture qui de m'amor n'avoient cure ; si ne valoie pas granment .
Cele vaut mius que mil et cent u vostre cuers tent si et tire , et s'ele savoit cest martire , orguel demenroit et fierté .
Feme velt c'on l'ait en cierté ; mais par mesure l'encierisse cil qui l'aime , qu'il n'en perisse .
Or vos esforciés un petit , car , par cel Diu qui tos jors vit , il n'a en Rome damoisiele ne nule dame tant soit biele dont je n'abate bien l'orguel .
Il n'i a nule , se je voel , que je ne face en mon diu croire : je parol bien d'el que d'estoire , de patre notre et d'evangile ; tant sai de barat et de gile que vostres bons ert acomplis .
se c'ert nes li empereïs .
» Li varlés a cest mot se pame ; lors cuide bien la vielle et asme que tant ait l'oevre demenee que le verté ait assenee .
Mis a le varlet a raison quant il revint de pamison et dist li : « Bien vos savés faindre ! et je vos ferai la ataindre u nus ne pot mais avenir .
Mais or me laissiés covenir .
Je vos tienç molt a deceü que vos le m'avés tant teü .
» Cil voit celi de grans esfors et pense qu'ensi est il mors , et dist il : « Biele , il est ensi que morir m'estuet por celi que vos m'avés ici nomee .
- Si soie je de Diu amee , biaus dols amis , n'en morrés mie s'aidier vos puet sifaite amie .
Mais or mangiés un petitet .
» Li vielle a tant dit au varlet que li fait user un caudiel ; ce met le mere en grant baudiel , celi aporte un mantiel bon et se li done tant del son que rice en ert tout son vivant ; or en pense d'ore en avant c'a ceste fois a bon loiier , ce parra bien a son foiier .
Li vielle prent a souhaidier qu'ele puist celui bien aidier .
Aidier li puet bonimement et en cest point meïmement c'un cerisier ot fait enter dont ele soloit presenter la dame un present cascun an devant le feste Saint Jehan .
Or est li cherisiers meürs , ce est , je cuiç , bien ses eürs .
Li vielle n'a pas cuer lanier ; l'endemain prent un biel panier , al plus bel qu'ele puet l'atorne , del fruit noviel i met a orne .
Quant ele ot fait tout son ator , si vait al postis de la tor , durement huce : « Laissiés m'ens ! » et li portiers n'est mie lens , le postiç a molt tost ouvert , des fuelles voit le fruit covert .
Le vielle a molt bien conneüe que maintes fois l'ot ains veüe ; clost son postis , monte en l'estage , la dame conte son message et li baron qui o li sont font venir cele vielle amont .
Tout ce li vient molt bien a gré ; li vielle amonte maint degré ains qu'ele truist l'empereïs .
La dame sist sor un tapis , en sus des autres , auques loing ; de lor socïeté n'a soing , il ne li torne a nul delit .
Un livre tient et si i list .
Li vielle vient molt tost amont et dist : « Cil Dius qui maint amont , il saut ma dame et beneïe , et ceste siue compaignie ! » Devant la dame estant se met a genillons si s'entremet de parler d'el que de present .
Le fu atise durement et si esgarde en sus del feu ; por traire mius le cose a preu mostre ses bras , mostre ses piés qu'ele a mal vestus et cauchiés ; oiant tos , parole en tramblant , le voir cuevre de faus samblant .
Souavet dist : « Biele faiture , me vie est ore en avanture c'un message vos ai a dire si crien que vos n'en aiiés ire ; mais messagiers , al voir gehir , ne doit mal avoir ni oïr .
- Suer , di trestout , ce voel je bien ; ja por ce n'aras mains del mien .
- Ha ! fine biautés , flors de rose , ja vos plain ge sor toute cose et tos li mondes ensement .
Nos cuidames beninement , quant on vos mist en cele honor , c'on vos mesist hors de dolor , et cil qui en l'onor vos mist duel et contraire vos tramist .
Onques por vostre loiauté n'i espargna vostre biauté , n'onques por ce n'en ot merci ; vostre honor a enclose chi et fors tramise vostre honte .
Molt vos plaignent et roi et conte , c'on ne vos voit a ju n'a festes .
Se je fusse ensi com vos estes , mius ameroie o un bas home estre a honor que toute Rome avoir ensi en ma baillie .
Mais si tres vius , si tres fallie n'estes vos pas , je cuiç et croi , que n'en prendés aucun conroi d'alegier vostre grant anui , de penser viaus a aucunnui .
- Amie , et que dont se je pens ? Ne seroit pas raisons ne sens .
A tel puis je baer et tendre que rien li fesisse a entendre s'ains ne m'eüst mise a raison , u aucuns viaus de se maison .
A lui m'otroi , je sui s'amie .
Lasse ! caitive ! il nel set mie , ne ja nel sara , jel sai bien ; ne tos li mons n'en feroit rien ne mais icil u mes cuers tent , qui nuit et jor a lui s'atent .
- Dame , trop par l'asseürés .
Mais qui est si bons eürés qu'il est dignes de vostre amor ? Dius meïmes , des icel jor qu'il primes fist et forma home , n'en fist qu'un seul , qui est en Rome , qui devroit seulement oser entre vos deus bras reposer .
Cil dont je di par est si bons qu'il est molt plus que rois , que cons .
Par aucun grant pecié de gent l'a Dius fait si biel et si gent que tos li mons , s'il ert ensanle , por se grant biauté lais resanle ; tout home sont lait envers lui et fin vilain et plain d'anui , por aucun pecié del coumun a Dius si grant bien mis en un ; et par cel Diu qui maint sor nos , por itant l'aim qu'il aime vous ; ses cuers i pense et tent adés .
- Et qui est il ? - C'est Paridés .
- Caitive riens ! cuers deceüs ! Por qu'est par toi ramenteüs li hom el mont qui pis me fait ? - Dame , merci ! ce comment vait ? Cil dont je di morroit ançois qu'il fesist rien sor vostre pois , et qui li feroit felonnie n'i penseroit il vilenie por vie perdre , ains i morroit ; n'engageroit ne ne donroit se cortoisie por tout l'or qui est el mont mis en tresor .
Qui vilenie ne feroit por nule riens , comment seroit vilains vers vos qu'il aime tant ? Mais or laissiés le cose a tant .
- Mere , mal sens i avés mis : nel sai s'il est mes anemis , mais tant sai bien je sui s'amie .
Se je ne l'ai , je ne prois mie un bouton canque g'ai vescu ne ne demanç Diu autre escu , autre garant de mon contraire ; il seus me puet de mort retraire .
Laissons le a tans por ces barons : on adevance bien larrons par contrepenser lor voloir ; faus consaus fait musart doloir .
Va t'ent , demain devant midi avras mon present , je te di ; tout le recevras a ton oeus , mais le sorplus me porte lués a mon ami sel me salue et se li di de par sa drue qu'il obeïsse a mon escrit s'il m'aime ensi com tu m'as dit .
» Cele prent congié si s'en vait ; ce qu'ele quiert a molt bien fait , bien a son present cier vendu ! N'i a pas longes atendu : al varlet vient et conte li canqu'ele a trouvé vers celi , et Paridés li afaitiés saut sus tos sains et tos haitiés .
Tant en caoit de se pesance com puet alegier Esperance , et c'est molt plus en haute amor que retorner al premier jor en une basse , canc'on velt ; Amors n'est riens s'on ne se deut .
A l'endemain del parlement que fist li vielle od son present , saut sus li dame par matin , prent enque , pene et parkemin jouste l'autel de se capiele ; nul autre escrivain n'i apiele ne mais son cors tant seulement , si escrit son conmandement , ploie le brief et si le lie ; avant orrés qu'il senefie .
Li dame a molt les keus hastés , commande lor que ait pastés : mangier en velt , ce dist , a tierce .
Li rois ert matés par se fierge , mais ce n'ert mie par l'aufin : par autrë ert li jus a fin .
Li dame velt molt c'on manguist et k'eure soit que mangier puist .
L'eure vient tost c'assis se sont , tant que des pastés servir font .
La dame pense canque puet , saciés que penser li estuet ! Le brief tient ploié en son doi si a deus pastés devant soi ; de l'un le croste un poi solieve , tant l'escrouste et tant le cieve que metre i puet le brief escrit , se li met petit et petit si c'onques riens n'i decovrut n'ainc ovreture n'i parut n'onques nel virent cele gent .
Une escuiele ataint d'argent , le mes atout le brief i met et a la viele le tramet , dist que servie bien l'avoit , si est bien drois que mius l'en soit .
N'i a celui n'en die bien ; mais je vos dirai une rien : s'on seüst le farsisseüre , ja n'avenist cele aventure qui avint puis .
Li mes s'en vait , a la vielle sen present fait et puis s'en vait ; et cele saut , qui riens n'i pert conment qu'il aut ; porpense soi et si s'esta que d'une cose se douta : set que l'empereïs li dist , quant ele son present li fist , c'un present aroit de lassus qui siens seroit , mais li sorplus portast au varlet sans delai .
Or est li vielle en grant esmai et dist : « Ci n'a autre present ne mais cest pasté seulement , et li sorplus est li argens .
Que male goute ait en ses dens , que ça m'envoia cest pasté .
Ci a present de grant lasté ! Qui vit ainc mais tel druerie venir de si tres noble amie a varlet de si haut afaire ? C'a il de son argent a faire ? Il en a autretant com ele .
Tramise m'eüst s'escuiele et le çainture et l'aumoniere ! Molt par me duel de grant maniere ! » Par maltalent le pasté brise ; le chartre voit et si l'a prise ; dont dist : « Biaus sire Dius , merci ! C'est li sorplus que je voi chi , c'est li sorplus que il i a ! Cil Damedius qui tout cria doinst a l'empereïs grans biens ! Je prent cest argent qui est miens .
» Porte au varlet le brief en oirre .
Cil est molt liés , ce poés croire ! Tout l'a leü de cief en cief .
Ce li mande li dame el brief qu'ele n'a fïance en nului , sous Diu , fors seulement en lui ; sire ert de s'amor qui qu'en poist .
A l'ostel a le vielle voist , un sousterin i face faire , trestout de nuit si qu'il n'i paire ; çou a el brief que tel le truist qu'ensanle lui entrer i puist , et c'on puist l'uisset bien ouvrir et bien reclorre et bien covrir qu'il n'i paire nule ovreture se nus i vient par aventure .
Tres devant l'uis un flos avoit que li dame bien i savoit ; al varlet mande par le letre qu'il i face de l'eve metre , et mande el brief que Paridés l'atende en l'ovreor adés as octaves del jor passé et que li vielle ait amassé tant de le busse en se maison qu'il i ait bon fu par raison ; des qu'oltre none bien le tiegne et gart le jor que nus n'i viegne , car femes sevent molt plaidier , parler adiés et souhaidier ; le jor se gart bien de plait faire , c'on puet sovent tel home atraire dont li delivres est molt griés .
Or vos ai dit quels fu li briés .
Je ne cuiç pas que nus hom oie d'ome qui fesist si grant joie com cis fait de son mandement .
Or a il son conmandement ; de nule riens mais ne se delt , car bien cuide avoir quanqu'il velt .
A l'ostel a le vielle vait trestout de nuit , et faire fait quanque li letre li devise .
N'ai soig de faire lonc devise , mais li jors est molt desirés dont il s'est griement consirés , et cele griement consiree .
Tost vient li feste desiree et cil se met el sousterin .
La damë el doignon marbrin s'est auques matin atornee por bien esploitier se jornee si ne valroit pas estre en son .
Et cil qui Paridés ot non , le verra , s'ele puet , ançois et lor fera un tor françois ains que n'i paraut a larron ; deçoivre cuide maint baron s'ele puet onques par nul fuer .
Feme com a si hardi cuer qu'ele ose engignier tantes gens ? Esce folie ou hardemens ? Si com je puis par moi aprendre , folie est de folie enprendre , n'i puet nul hardement avoir s'on n'emprent l'ueuvre par savoir .
Et ceste dame dont je di a en folie cuer hardi ; hardiement en prent conroi d'emprendre folie et desroi et de torner sen bien en mal .
Li emperere ot un ceval de lonc sejor molt envoisié ; en le tor n'ot nul tant proisié .
Sor cele beste mal dontee est li dame de gré montee ; montent li baron de la tor , n'i a celui n'ait rice ator ; lor dame en mainent liement la dont il seront tuit dolent .
Tant vont parlant et d'un et d'el qu'il sont venu pres de l'ostel le vielle qui le plait savoit ; en le maison bon fu avoit et li flos ert illuec devant .
Li dame quis va decevant fiert le ceval et il i saut ; li dame ciet et crie haut : « Sainte veraie Crois , aïe ! Com cis cevaus m'a hui traïe , et engignie et deceüe ! » Par son le flos est hui kaüe qu'ele a trestos ses dras molliés des les genous dusques as piés .
Et cil a terre mius que mieus ! N'i a nul soit jovenes u vius qu'ele n'ait ensi desjuglé et engingnié et aveulé , et dist lor : « Signor , mal me vait ! Une goute ai qui mal me fait , je l'ai molt longement celee ; orendroit m'est renouvelee al caoir que je fis a terre ; l'os de me gambe me desserre .
Mais ne vos en desconfortés , en cele maison me portés : un fu i voi , caufer m'i voel , sifaitement garir me suel .
Si m'aporç on uns autres dras .
» Cil qui l'engien ne sevent pas l'i ont porté isnielement , le vielle treuvent seulement , n'i voient nule creature dont venir puist mesaventure ; il nen ont sos ciel nul regart qu'entrer i puist de nule part riens nule el monde fors par l'uis : n'i a feniestre ne pertruis .
« Signor , dist ele , alés vos ent ; caufer me voel priveement , savoir mon ja se ceste goute qui si m'angoisse et me deboute me tresiroit com ele seut , que caufer et froiier se veut .
» Icil s'en vont ; li vielle saut , l'uis a fermé , petit lor vaut le gaite longe qu'il ont faite ; ne set qu'il fait qui feme gaite ! car folie est de soi grever en ce c'on ne puet aciever .
Li vielle vient et si descuevre l'uis de l'escriene et puis si l'oevre ; le dame par le main i maine .
D'autres deus fust l'escriene plaine ! Li uns de l'autre molt se claime , cascuns amans a ce qu'il aime ; molt a de bien en poi de liu , et en amor a si douç giu que riens el mont si bon ne set ; noient plus que li hom qui het set bien amer ses anemis , ne set nus hom qui n'est amis com par est doce l'assamblee de deus amans si en emblee .
Cil n'ont de parler nul loisir et fine amors les fait taisir ce c'orent empensé a dire .
Il n'i a noient d'escondire riens nule qui requise soit , cascuns en prent en son endroit .
Or sont li amant molt a aise or n'ont il rien qui lor desplaise , se de ce non que loisir n'ont de faire longes ce qu'il font .
Il ont paor que nes deçoive peciés , c'aucuns les aperçoive .
« Ahi ! fait ele , dous amis , en com grande nos somes mis por faire nostre volenté ! La defors a gent a plenté que g'ai par engien deceüe ; gieté serïens hors de mue autrement c'on ne fait ostoir , se savoient cest ovreoir ! Diu et le siecle perç por vous , li face Diu est desor nous ! Dius qui les malfaisans manace a sor nous gietee se face tos jors , non por doner se gloire , mais por destruire lor memoire .
Dius voit bien tout nostre errement .
Eracles , li preus qui ne ment , set ja molt bien com j'ai vescu , s'en ai le cuer molt irascu que l'emperere nel creï .
Ore est l'eure qu'il a gehi a mon signor com g'ai ovré .
Cui caut , quant je ai recouvré ce que m'est bon , ce que me plaist ! » Dont ne puet laissier que nel baist , car tant com plus coste le cose , le joïst plus qui faire l'ose .
« Dame , fait il , vostre merchi de quanque vos m'avés fait chi ; mon cors et m'ame vos en doing par ces deus mains que je chi joing .
Molt en renç povre gerredon , dame , de si tres rice don , mais coi que nus ait receü ne n'ait güé ne n'ait eü , n'en puet merir fors son pooir .
- Amis , ce sai je bien por voir , mais del pooir remaint assés puis que li termes est passés al malvais home qui l'a pris ; puis que il tient ne bee a pris , ja ne regardera bien fait de nule rien c'on fait li ait .
Amis , por Diu , ne soiiés teus ! - Ma dame , teus confonge Deus ! » Lors s'entrebaisent docement et prendent congié bonement .
Cil remaint et cele s'en ist .
Li vielle qui le plait porquist reclost et cuevre le bouchiel , qu'il n'i pert nule riens soussiel fors seulement le terre et l'aire .
Cele qui molt sot de l'afaire revient au fu si le ratise et li dame se rest assise .
La vielle a tost son huis overt si c'on le voit a descouvert qu'il n'a riens laiens s'eles non , mais nen ont nule soupeçon .
L'empereris s'en est levee , issi malade , issi grevee con ele fu , et a l'entree a se grant maisnie encontree ; en l'uis estoit que nus n'i entre .
Molt li tressaut li cuers el ventre .
Se gent l'ont molt reconfortee , une gupe orent aportee molt rique et bone de samis ; vestue l'a l'empereïs s'affuble mantiel de meïme ; la vielle ara le bone disme , et rique loiier de son feu ; elë ara bien fait son preu ! L'autre mantiel doner li fait l'empereïs et puis s'en vait .
Montee est sor un palefroi ; humais ist fors de grant effroi , si est li varlés ensement .
Ist s'ent d'illuec isnielement , vient a le feste se s'i met et de bien harper s'entremet .
Or ne se deut il pas d'amor si durement con l'autre jor ; nequedent n'aime il se mius non .
Mius ardent assés li tison quant li busse est bien alumee que quant le sorvaint le fumee : li fus n'a mie mains de force por le fumee de l'escorce , mais plus oscurs en est li fus et plus en est torbles li lius .
Si est amors par trop doloir : ele n'en pert pas son voloir , mais plus oscurement en velt , quant trop s'en sent et trop s'en deut .
Fumee talt les oels defors ; les oels del cuer qui est el cors talt le dolor et si empire , car ele met le cuer en ire , et cuers irés n'a point de sens , car ire est pleine de forsens et forsenés ne doit plaisir ne c'on doit parler ne taisir , et qui en amor trop se taist u trop parole , il li desplaist .
Icis se deut si a mesure qu'en lui n'a nule mespresure ne n'avoit en l'empereïs , mais auques ont les cuers maris , qu'il ne cuident mais assanler , car tel chiet ore bien d'embler qui molt fort le compere aprés .
Les gens l'esgardent mais de prés si s'en covient contregarder ; cil se lairoient ains larder qu'il se mesissent mais en plait n'en tel destroit que il ont fait .
Li vespres vient et li baron en mainent la dame en maison .
Eracles qui est loing en l'ost le dist l'empereour molt tost que la dame pense a folie , et il ne le mescreï mie .
Angoisseus fu , ce poés croire , et si destrava tot son oirre ; repaira s'ent delivrement c'onques n'i fist porlongement .
Mais trop tart est li cose emprise , car li maisons est trop esprise , et vous savés n'est mie jus des qu'en tous sens i est li fus .
Que que li sire s'en revint , de ce tient plait dont plus li tint ; enquiert d'Eracle se il set de le cose el mont qu'il plus het s'ele est encore traite a fin .
« Sire , fait il , des hui matin fu le cose parassoumee dont j'arai male renomee , et a grant tort , mais mençoignier et gengleor et losengier heent adiés ceus qui bien font .
Ja des malvais ne mesdiront , ançois lor tienent por ce pais que il meïsme sont malvais .
» D'un et d'el vont tant devisant qu'il vont ja Rome ravisant et vienent ains que il anuite .
Or est la dame en male luite qu'ele a sifaitement erré .
Trestuit li huis sont desserré , entrer i puënt cil et cil ; tost i entrerent plus de mil , c'on voit molt volentiers por voir cose desfendue a veoir .
Tous li palais est portendus , li empereres est descendus .
Cele s'est vestue et paree qui durement est esgaree ; molt crient et cremir li estuet .
Vient a son signor com ains puet , dist lui : « Bien soiés vos venus , si com drois est , et retenus ! - Et vos si soiiés si trovee com vos vos estes puis provee que je ne parlai mais a vous .
Partie est mais l'amors de nous .
L'onors qui vos estoit juree vos ara mais corte duree : car or d'une feme meüre , puis qu'est eslite s'asseüre et se delite en foloiier ! Legiere estroit a forvoiier une autre qui ne fust eslite , quant lors en se car se delite dont on faisoit sifait dangier .
Trop sevent malement cangier qui laissent riquece et honor por vivre povre a deshonor .
Mais faus u fole , s'il ont bien , ne lor sovient de nule rien ; de nule painne ne s'esmaient desci adont que perdu aient : lors primes sevent c'ont eü quant en povreté ont geü .
Mar fu li vostres cors roiaus qui fu ja povres et loiaus , et quant ce vint a le grant aise , si devenistes vos malvaise .
A mal cief puist venir riquece qui son signor met a destrece .
Vos fustes en le povreté et biele et pleine de verté , et quant vos fustes rice et biele , au fil a le virge puciele en deüssiés les grasses rendre , car tant vos ferai a entendre : de lui vient toute loiautés et tous biens et toute biautés .
Se je sui biaus , n'est pas de moi , ne nus n'est biaus ne bons de soi ; ne se doit nus enorgillir n'el enformer n'el envillir ; s'il voit ses bons jors ajorner , a Diu le doit guerredoner .
Caitive riens , bontés faillie , dites qui vos a si baillie ; quels hom est ce , qui est ses pere ? - Merci , por Diu , sire emperere ! - Quel merci volés vos avoir ? Mais tost me faites assavoir qui est icil que je demanç .
Només le moi , je le conmanç .
- Merci , por Diu le roi celestre ! Biaus sire ciers , s'il pooit estre que il venist a delivrance et c'on presist de moi vengance , faites moi ardoir ou ocire ! Se li vengance puet soufire , que je seule muire por nos ; il n'i a riens mesfait vers vos se par moi non , ce me doit nuire : lui laissiés , por Diu , a destruire .
Se li plons art , que l'argens fonde , n'est mie drois c'on le confonde .
Nus ne doit por ce blasmer l'or que l'archaus solle le tresor ; que puet li rose de l'ortie s'ele est vius erbe et amortie ? Que puet li lune s'ele luist sor mainte cose qui molt nuist ? Biaus sire ciers , que puet il mais de ce que g'ai le cuer malvais ? Tant dis que je me ting en bien , trestous li mons n'en fesist rien , et quant malvaistiés m'esprouva , se cil en prist qui me trouva , que mesprist il vers si halt home comme l'empereor de Rome ? Biaus sire , assés vos talt noient qui moi vos talt , mon ensïent .
Ne vos plaigniés de si vil perte , mais a moi rendés me desserte , faites moi ardoir u noiier , u sus de vos lonc envoiier , car puis que fausse est li monoie , a gieter fait li coins en voie .
Sire , de ce dont perte est vostre , doit estre li damage nostre et miens li maus et li tormens .
Des que pouris est li formens , se nus en a sans congié pris , il n'a gaire vers vos mespris , car des que bles pourist et oelt , assés l'acate qui le quelt ; mains rices hom que vos nen estes le fait sovent gieter as bestes .
Ja li formens n'amenderoit , se nus afolés en estoit , et seroit hontes et peciés , car des que bles est enteciés , ja puis ne gietra malvais mors : faites le gieter , sire , as pors , por l'amor Diu , et cil s'en aut .
- Laissiés ester , car ne vos valt ; nomer le vos convient adés .
- Biaus sire ciers , c'est Paridés .
Jel nome et aim et se li nuis , et il me nuira se je puis , que s'il est ars ou decolés u de ses membres afolés , ceste mains destre me manace , se il n'est autres qui le face .
» Grans pitiés prent a ceus d'entor et maldient de Diu le tor par coi li dame est si mal mise , par cui enclose i fu et mise .
Duel ont de li et del signor , ne mais li sire en a grignor .
Il a tout quis et porcachié , le varlet ont tant portrachié que il i ont droit assené et au signor l'ont amené .
Li varlés est molt angosseus et angossant va li espeus et molt angossant vait l'espeuse , gens ne fu mais si angosseuse .
Li varlés crient , li sire plaint et li dame palit et taint ; li uns se plaint molt durement , li doi ont paor de torment , que gerredons lor soit rendus , qu'ele soit arse et il pendus .
Del varlet crient que il ne muire , et cil , c'on face li destruire ; espeneïr valroit tos seus en fin le mesfait d'ambedeus .
« Di moi , vassal , fait l'emperere , comment osa li fius ton pere me honte querre et porcachier ? Cuidoies tu faute d'acier , u qu'il ne fust mais point de fer , ne tormens aillors qu'en infer ? Assés te sarai tormenter et as tiens faire dementer .
Vels tu hardiement morir por celi que g'ai fait nourir , qui por toi perdra tant honor ? Vels ent morir a deshonor ? - Sire , trop desfaites mon conte : ne quit pas que cil muire a honte qui muert por fine amor veraie .
Mius aim tel mort que vil mort aie , mius aim morir sifaitement que longues vivre por noient .
- Or me di , feme fausse et vaine , qui tant avoies en demaine , con osas tu cestui atraire ? - Biaus sire , Amors le me fist faire .
- Comment ? aimes le tu encore ? - Biaus sire , comment seroit ore , se je onques l'amai nul jor , que je ne voelle encor s'amor ? Saciés que finement l'amai quant vos por siue amor faussai .
Icil qui aime finement n'en puet partir legierement ; ne s'en part mie quant il veut cil qui de fine amor se deut .
- E ! feme , com ies mal senee ! Al point que Dius t'ot assenee , c'on fist de toi empereïs , molt me perdisses a envis .
- Sire , ne vos perdisse donques por trestot l'or que Dius fist onques se il fust tos en une masse , mais se je tant cestui amasse que je faiç ore , si fesisse ; de tot le mont me demesisse se je l'eüsse en mon demaine , por estre od lui une semaine .
- E ! feme , com ies maleoite ! Molt par est faus qui te covoite ! Tant durement te pouç amer que je te fis dame clamer de canc'on m'a signor clamé , et or as autrui enamé ! Molt as fait grant desloiauté .
Fui je soufraitos de biauté u eüs tu besoig d'avoir ? Male fiance i puet avoir cil por cui j'ai a toi tencié , quant tu a moi l'as commencié qui te gietai de povreté .
Or puet il savoir par verté que par usage le feras quant tu a moi le commenças .
» Eracles li a dit : « Biaus sire , se vos avés et duel et ire , ne se doit nus hon mervillier ; mais s'on vos pooit consillier , par bone foi vos loeroie , ( et je meïme le feroie se il m'estoit si avenant ) , n'alés mais , sire , demenant la dame si vilainnement ; car je vos dis bien plainnement : n'i doit avoir honte ne lait , que c'est par vos canqu'ele a fait .
Ele ert et caste et fine et monde , ele ert li miudre riens del monde ; quant le mesistes en prison , si fesistes grant mesproison , que je vos dis tout en oiant que vos le perderiés par tant ; et on ot tant en moi veü que s'on m'eüst donques creü , il ne fust mie de mervelle .
Je voi maint home qui conselle son signor tos jors el que bien sel croit ses sire plus que rien ; et je , selonc m'entention , ne vos dis onques se bien non et loai tos jors vostre honor ; ce sevent bien grant et menor c'ainc ne vos loai rien a faire que a vostre honor fust contraire , ne c'onques cose ne vos dis dont m'ame perdist paradis .
Ja mar soit nus hom qui te die c'onques fesistes felonnie , u que sossiel le seüsse , por que torner vos en peüsse .
De cesti vos voç destorner , ne mais ne vos poç je torner .
Sont vos les colpes , ce saciés ; ce est grans dels et grans peciés que vos le dame en laidengiés ; malvaisement vos en vengiés que vos ensi le demenés ; que se vos avant le tenés , que plus li aleverés honte , plus en desferés vostre conte .
Se vos nel volés mais tenir , toute le laissiés convenir ; se vos en partés bielement , par l'apostole loiaument , dites li tant : “ Je vos guerpis ” ; que li volés vos faire pis ? Assés a grant duel a mairier qui n'a laissor de repairier a tele honor com ele pert ; laissiés li ce qu'ele dessert .
Tort ai , ne l'a pas desservi , mais vostre cors que je mar vi , c'on dira cent ans ci après : “ Cil qui se feme tint si pres faussa Eracle son devin ; la dame prist malvaise fin .
” Ne diront pas que je vos dis que bone eüst esté toudis s'ele ne fust emprisonee ; car toute gens s'est adonee et a mal dire et a mal faire , ja nes orrés un bien retraire ; mius volent mal dire et mentir que nule rien bien consentir que on le die de nului .
Cascuns se sent si plains d'anui ne velt pas c'on des autres die ce qu'il en soi ne cuide mie .
Puet estre uns peciés les deçoit , que nus son mehaing n'aperçoit et voient es preudomes l'ombre de cele riens qui les encombre .
Ne voient pas dont l'ombre vient qui si tres pres des cuers lors tient .
Ne mais que calt ! li biens vaintra , et aucuns preudom le dira : “ Certes s'Eracles fust creüs , Laïs ne fust ja decheüs .
” - Eracle , amis , ne puet autre estre : je pris cesti par main de prestre si m'en voel loiaument partir ; faire voil un nouviel martyr de cel varlet , mais nel ferai : la dame a mari le donrai , et s'ele a ce que tant desire , del sorplus qu'ele se consire ; bien le metrai el biel deport , et g'iere arivés a mal port qu'a paines m'en deporterai , ne mais de tant me vengerai : n'ara mais mie de l'empere , mais le terre qui fu son pere li otroi toute cuitement et cent mars l'an d'acroissement .
Chist a a pere molt rice home , n'a plus manant en toute Rome ; rices hom est , rice seront et ricement se demenront .
» Chil l'encline profondement et la dame tout ensement .
Tous coreciés et tous maris se depart de l'empereïs li emperere , et cil le prent qui por s'amor de joie esprent .
Je ne cuiç pas qu'il soit mains liés que l'emperere est coureciés ; il en est tristres et dolens de çou , au los de toutes gens , que perdu a par se folie la dame de le millor vie , le plus vaillant , le plus senee qui onques fust de Rome nee , dont tant maint felon sont estrait : souvent a on dit et retrait qu'en nule cité n'a piors , mais de femes esce la flors , et se n'i ot si bone puis com ceste fu , si con je truis ; proisie fu sor toute rien .
U fust a mal , u fust a bien , se consira puis l'emperere .
Il n'afiert pas a ma matere que je plus die de Laïs , de Pariden , d'Athanaïs ; iceus vos lairons ore em pais si vos dirons d'Eracle humais .
Bien saciés qu'il est chevaliers preus et loiaus et droituriers , larges et dous a ses amis et crueus a ses anemis , et si ert molt amés en Rome ; en l'empire n'ot si haut home qui envers lui se main tendist que chierement ne li vendist .
Trestous les orgillous plaissoit et durement les abaissoit ; as preudomes faisoit grans biens ses honeroit sor toute riens , qu'il ert molt sages et senés ; ne n'estoit mie mal senés qui de lui se sot reclamer .
As bons se faisoit bien amer et as mauvais criembre et douter .
Se bon vous ert a escouter , bon me seroit huimais a dire coment fu puis et rois et sire et par quele aventure avint que il Coustantinoble tint et le veraie Crois conquist sur Cordroé que il ocist , primes le fil et puis le pere et fist dolante mainte mere .
Signor , nos lisons en latin qu'Elaine mere Coustentin trouva icele vraie Crois u nostre sire fu en crois .
Judas , cui Damedius bien face , que l'en dit or saint Cyriache , li ensigna , ce est la voire ; trois crois i ot , ce dist l'estoire : as deus larons furent les deus , la tierce a Diu le glorieus , et par grant sens fu esprovee la tierce qui i fu trouvee ; si vos dirai en quel maniere .
Illuec gisoit uns mors en biere ; l'une des crois fu sor lui mise , ne li valut une cherise , que ne fu pas del voir ciprés ; l'autre crois i fu mise aprés , mais riens ne valut c'on l'i mist ne que li premeraine fist .
Elaine dist : « Or voi ge bien que ces dui crois ne valent rien .
Or ça le tierce , el nom Cestui qui la soufri paine et anui ! Se li voirs fus i fust eüs , li mors fust pieça revescus , ce croi je bien et ce querrai , et se Diu plaist , je le verrai .
» Et Judas qui jugiés estoit , qui le crois ensegnie avoit , li dist : « Dame , se Dius tant fait que cis revive por nul plait par le vertu de ceste crois , dont querrai je que sainte fois et sains baptesmes m'aidera quant Damedius nos jugera , et crestïens devenrai lués por qu'il i a mestier et oeus .
» Le Crois ont sor le mort coucie , se bouce en ont primes touchie et puis les ius et les orelles , puis virent avenir mervelles : c'or cil qui mort avoit esté une nuit et un jor d'esté , voiant eus , trestous revesqui sains com al jor que il naski , si que tout cil de la cité virent le mort ressuscité ; et droitement que ce fu fait diables sailli d'un agait et cuide engigner tot le monde si dist : « Judas , Dius te confonde ! Li autre Judas entendi a moi servir quant il vendi son signor lige en traïson por estre en me subjection ; molt par se mist en bas degré trestout pour moi servir a gré ; et tu deviens mes anemis por estre haltement assis , et cil Judas enfrainst se loi et traï son signor por moi , et tu m'as del tout enhaï et por Diu avoir m'as traï ! Molt laidement m'as engignié quant tu le fust as ensegnié que je avoie fait reponre por le gent honir et confondre .
Mais or nel tenés a escar , g'iere encor vengiés de te car : se je en t'ame n'ai pooir , tes cors le comperra por voir ! Te cars sera por Diu vermelle ! » Molt par en orent grant mervelle icil qui cieste vois oïrent el ciel et nule rien ne virent .
Judas a cui li vois parvint , voiant tous , crestïens devint si l'apielerent Cyriace .
Puis en ot il vers Diu tel crasce qu'il en est el ciel courounés ; molt bons loiiers l'en est donnés , mais martyrs fu li Diu amis si con li dist li anemis .
A le joie de cele Crois ot molt canté a haute vois ; Helaine molt s'i travilla , car mil fois s'i agenoulla , puis si le fist en deus soiier et l'une moitié envoiier a Coustentin ; present l'en fist ; le moitié el sepulchre mist ; et puis qu'Elaine fu finee , qui molt ot bone destinee , li terre u Dius prist naissement afebloia molt durement por le pecié as crestïens , et Cosdroé , uns rois paiens , vint a la chité par effors u Damedius fu vis et mors .
Gent ot molt fiere et molt estoute .
Jherusalem destruist trestoute et tous les crestïens ocist , et le Crois el sepulchre prist , et si le fist porter en Perse a cele fole gent averse .
Un chiel ot fait faire li fols a cieres pieres et a clos ; molt ricement le fait ouvrer .
Illuec se faisoit aourer a le caitive fole gent , qui croit et mescroit por noient com li popelican caitif .
Tuit i venoient a estrif , que par engien , si com je truis , faisoit plovoir par un pertruis qu'il ot fait faire el ciel dessus .
Encor i ot il assés plus : li terre estoit dessous cavee et bien planchie et bien levee ; uns fols i ot fait por soner com il voloit faire tonner .
Tout el i ot : venter faisoit et plus assés quant li plaisoit .
Le crois u fu mis Nostre Sire quant il soufri por nos martire , fist metre el ciel el plus biel leu por faire , espoir , honor a Deu selonc le siu entendement , u por le crestïene gent qui i venoient jor et nuit le crois aourer par conduit , s'i donent cascuns un besant , et cuidoient li fol Persant qu'il aouraissent Cordroé , le fol , le caitif avoué .
As crestïens faisoit grans maus cis empereres desloiaus ; il les ardoit , il les pendoit et trestos vis les porfendoit ; les uns faisoit fort ensierer , les autres tos vis entierer .
L'empereor qui lors tenoit Constantinoble et Diu creoit fist il ocire en traïson , Foucars ot l'emperere non .
Cil de le cité consel prisent et li preudome Eracle eslirent ; lonc d'els estoit , qu'il ert a Rome , mais qu'il le sorent a preudome .
Un autre eslisent , preu et sage , qui en Aufrique ot iretage , non por ice que li comun ne s'acordassent bien a un , ne mais sans avoué estoient et Cordroé forment doutoient , et por soufraite de singnor eslisent double empereor : li queus que primes i venist l'empire eüst , l'onor tenist .
Eracles i vint premerains et ce pesa molt as Roumains ; ne mais se Rome en fu irie , Coustantinoble en devint lie .
Eracle assisent en l'onor , ja mais , je cuiç , n'aront millor .
N'ot pas set ans ne mie sis puis qu'il fu en l'onor assis , que il acointa les contrees que Cordroé ot desertees , car cuite furent li cemin a le coustume Coustentin .
Or se crient molt li fel kenus que mals sordens li soit venus .
Eracles est et rois et sire , molt maintient vivement l'empire , molt a grant duel , ainc n'ot grignor , de cele crois Nostre Signor que Cosdroé tient en viuté et tenir le cuide en cierté por ce qu'en son ciel l'a assise ; mais ne va pas a la devise le bon empereor Eracle , et Dius en face apert miracle ! Rois Cordroés son fils apiele : « Amis , fait il , trop se reviele cil fols qui tient Costantinoble .
Molt s'en fait orgilleus et noble ; il croit en autre diu qu'en moi .
Assanle gent , ge t'i envoi ; prent le sel giete en un vil leu .
Pren le païs , passe Mongeu et Normendie et France et Flandre , c'onques ne fist rois Alixandres .
Tout cil qui en moi ne querront , si tost com il ton cors verront , mes fai decoler a esploit .
- Biaus sire , a vostre plaisir soit ! » Si grans gens ne fu mais veüe com cis maufés a esmeüe .
Tramet ses briés en Orïent , qu'aler en velt en Ocident les crestïens tous encalcier et le loi son pere essaucier .
Le nuit que cil rouva son fil les crestïens metre a eschil , vint li angles Nostre Signor a nostre bon empereor , dist li : « Eracle , esvelle toi ! Dius te mande salus par moi si te requiert par moi un don .
Eü en as le guerredon qu'il t'a doné sens et savoir , honor et hautece a avoir .
Amis , ne l'oublier tu pas , car tout est de par Diu que t'as .
Or si te mande Nostre Sire que tu assanles ton empire , quanc'onques on puet assanler .
Cil qui le terre fait tranler , rois Cordroés , li fel , li fiers , mande sergans et chevaliers et trestous ceus qui de lui tienent ; mort sont en fin s'a lui ne vienent .
Son fil qu'assamble en felonie reuve et commande qu'il les guie .
Jherusalem destruist pieça ; or volt envoiier par deça son fil destruire et faire anui tous ceus qui ne querront en lui .
Eracle , amis , or t'esvertue , qu'il fiert et trence et prent et tue quanqu'il aconsiut et ataint .
S'il et si fil ne sont estaint , ne mais uns seus qui gist en bers , mains crestïens en ert cuivers , en buies mis , en crois pendus ; mains hom en sera confondus .
A Diu s'afaite et agencist qui felon home adevancist , ançois qu'il soit passés le lice a faire l'uevre de malisse .
Qui soesfre felon mal a faire , quels que il soit , provos u maire , parçouniers est de canqu'il fait , por qu'oster l'en puist par nul plait .
Cestui poras tu bien oster .
Or tost , amis , n'i a qu'ester , or tost , n'i a que demourer , que li leus velt tout devourer ! Contre sa gent le toie maine et bien aras sauve te paine ; Dius le te sara bien merir qui ert as premiers cols ferir .
Et quant li cose ert acomplie , li crois qui tant est covoitie pren ; porte le en Jherusalem .
Cil qui fu nés en Belleem le te mande del ciel lassus .
O toi ne puis demorer plus .
» Aprés cest mot s'esvanuist .
Eracles Diu en beneïst et loe de cest mandement , et fait lués son conmandement .
Ses briés a fait en cire metre et largement les fait trametre .
Li messagier par tot espandent , les uns proient , autres conmandent ; li un preecent et semonnent et de par Damediu sermonent les amis Diu c'or s'aparellent , qu'or s'esberucent et esvellent , c'ainc mais n'en fu si grans mestiers , qu'en abeïes n'en moustiers n'iert mais Dius servis com il selt se li fel fait que faire veut , car le non Diu cuide esfacier c'ainc mais n'osa nus embrachier .
Cil cui on fait ceste oevre entendre se voelent mius aler desfendre qu'en lor païs soient soupris et mort et malbailli et pris .
Li messagier s'en vont batant .
Hardie gent et combatant ot l'emperere a jor nonmé et maint ceval destrecomé et maint escu et mainte lance et mainte biele conissance et maint hauberc menu maillié , maint hiaume a or bien entaillié .
Vers Dunoe ont lor cemin pris , la se sont trait com ont apris ; cele part prendent lor cemin .
Ne ciessent ne ne prendent fin entreus qu'il vienent a Dunoe , que nus soussiel ne le tresnoe : rude est et fors et molt profonde ; un pont i a , n'a tel el monde si grant , si haut , si lonc , si lé ; quarante chevalier armé s'i soloient bien encontrer , emmi , a l'issir , a l'entrer .
Droitement con li crestïen i sont venu , et li paiien ; li crestïen sont par deça et li felon paiien dela .
D'ambes deus pars sont grans les os ; li paiien voient bien les nos et il ne pueent faire rien que li nostre ne voient bien .
Li un ne font rien cele nuit k'as autres d'autre part anuit , car l'aige est molt grans entre deus et li passers est perilleus .
Li cief del pont sont si gaitié n'i a chevalier si haitié , si orgillous ne plain de rage qui del passer ait grant corage .
Ne mais quant l'aube est esclarchie , que l'emperere a messe oïe , si traist ses barons d'une part : « Signor , fait il , par vostre esgart voel je tout faire en ceste voie que je de rien blamés ne soie , ne plus loés , ne plus proisiés de nul de vos ; si eslisiés le mius , le plus biel tout ensanle ; die cascuns ce qu'il li sanle et dient : “ Bons est cis conseus , et cis est miudres ; cis n'est preus .
” Signor , voiés de ces cuivers con li païs en est couvers : dis tans sont plus que nos ne somes , ne mais que millors gens avomes , et foi et baptesme et creance , et je le sai bien sans faillance , nostre ert l'onors , ce verrés vos , et si sont dis tans plus que nous .
Se nos volons l'eve passer , ja n'i verrés mil entasser que tuit en bevront plus qu'assés ! Ains que n'i ait deus mil passés contre un des nos i aroit mil ; se cil estoient li plus vil que on peüst a esme eslire , si les poroient il ocire .
Nos n'i poons nul bien coisir s'il ont deça venir loisir ; l'issir del pont et le descendre , comment lor porïens desfendre ? Nos somes ci en un pendant Si venront sor nos descendant .
Nel di por vos desconforter ; issi me doinst Dius deporter de mes peciés au grant besoig ! Mais ce saciés , je ai grant soig ; preudom qui aime bien et pais redoute plus que li malvais .
Sans noise faire et sans tenchier doit on si l'uevre conmenchier c'al mains de mescief que on puet soit traite a fin ; et moi estuet , por ce que on me tient a sage , d'eschiver le conmun damage .
Nus ne doit metre trop por voir en ce qu'il puet por poi avoir .
Je douç le mescief de nos homes se nos as paiens assanlomes .
Se Cordroés tel se savoit et tant de hardement avoit qu'a moi se mesist cors a cors desor ce pont , si que dehors fussent nos gens si qu'il sont ore , biel me seroit , et si encore que nus de nos ne se meüst por nul besoig qui nos creüst et fesist l'uns l'autre seür que cil cui Dius donroit l'eür de son per vaintre , si fust sire d'ansdeus les os sans contredire , ice me seroit a creant , se il plaisoit au mescreant et a vous tos conmunement .
Et je vos di veraiement que il n'i a tant de si buen se il le voloit et li suen .
Je n'i cuiç nul , tant i soit fiers , qui ne le voelle volentiers , que il ne sont por el meü se por lui non , bien l'ai seü ; il est molt fel et orgilleus , et fel et fiers et destrainneus , et orgilleus n'aime nului , et nus hom ne puet amer lui .
Mais or i aillent li plus sage , u troi u quatre , en cest message , se vous cuidiés que ce soit biens .
- Biaus sire ciers , se li paiens le voloit ausi come vous , ja ne seroit desdit par nous .
Li messagier sont esleü , vers le riviere sont meü .
Illuec se font li messagier en une nef outre nagier .
Ne voelent pas passer au pont , qu'il ert plus d'une liue lonc ; ne voelent lor cevaus lasser , por ce les font illuec passer .
Quant d'autre part sont arivé , montent et sont tuit abrievé .
Trespassent cele gent menue ; onques n'i ot resne tenue entreus qu'il vienent a celui qu'il vont querant , et pres de lui sont trestout quatre descendu .
Cil qui le mius a entendu l'afaire en son sarrasinois dist en oiant : « Biau sire rois , Eracles li preus et li sages nos tramist ci en cest message , ne il nul salu ne te mande , ne je , des puis qu'il ne conmande , ne te voel mie saluer , car tu viens occire et tuer et lui et se crestiienté , mais n'iert mie a te volenté ! Tu penses un et il pense el , sel comperont ne sai li quel .
Ensi me face Dius merci , se il trouvé ne t'eüst ci , tant te quesist et sus et jus qu'il te trovast ; or n'i a plus , mais ce te mande l'emperere : se tel cuer a li fius ton pere que cors a cors se combatist , Eracles bien s'en aatist que sor le pont se combatra , et chil qui son per abatra u qui vaintra , se n'ait regart c'on l'assaille de nule part , ains soit sire d'ansdeus les os , u il des tiens ou tu des nos , et faite soit la seürtance de tenir ceste convenance .
A ton plaisir le cose atire ; mius vueut c'uns seus soit a martire que tante gent i muire a duel , mais ja n'i morra c'uns , sien voel .
» Et Cordroés qui l'entendi , oiant trestout li respondi : « Se j'en ai l'otroi de mes homes , bien voel qu'ensi nos combatomes .
» Cascuns , qui paor a de soi , li a dit : « Sire , par ma foi , nous le loons bien entre nous , car ja n'assamblera a vous ; ne cuidiés ja que il i viegne , et s'il i vient , que ja s'i tiegne .
» Icil ot dite se folie si ne s'en pot retraire mie ; el mont n'a home si haï , fors sen pere ; ce l'a traï : molt par est caitis entresait qui a sa gent haïr se fait , c'uns jors venra , fiers et estous , qui bien nos vengera de tous .
Teus fu li descreans esgars qu'ostages donront d'ambes pars , puis le metront al couvenir , et jurent donques a tenir quanqu'ont mis en le couvenance .
N'i font pas longe demorance ; li messagier atant s'en tornent , li notonnier lor nes atornent et il passent illuec endroit ; a lor signor en vienent droit et se li prendent a conter que il n'i a fors del monter ; ostages prende , ostages livre : et il si fait tout a delivre .
Armer se fait molt bien li rois au pié del pont , atot son cois ; ses cauces lacent doi baron , cascuns li cauce un esperon ; hauberc li vestent erraument , el mont n'a tel , mon ensïent ; puis ont mis en son cief un hialme , il n'a millor en un roiaume ; çainte a l'espee al puig d'or fin qui ot esté roi Coustentin .
Ses cevaus fu bon et aates , as piés grans et as gambes plates , miudres de lui ne puet nus estre .
Il monte par l'estrer seniestre , saisist l'escu , prent son espié et proie Diu par se pitié qu'en cest jor face demostrance que paien ont fole creance .
Li rois , qui gaires n'est amés , s'est d'autre part molt bien armés , proie son pere molt forment qu'il le garisse de torment ; en autre diu ne croit qu'en lui , mius li venist croire en Celui et en son saint conmandement sans cui nus n'a amendement .
Andoi li roi vienent au pont , a ceval vienent contremont ; des esperons les cevaus brocent ; enmi le pont droit s'entraprocent .
Eracles parla tous premiers con li plus sages chevaliers qui onques montast en ceval .
« Ahi ! rois , fait il , con grant mal se tu pers ci t'ame et ton cors ! Tu nen as loi ne k'a uns pors et tu morras ci par mon fer ; t'ame en ira droit en infer , et a ce ne fauras tu mie se tu ne gerpis ta folie .
Car le gerpis si croi en Diu ! » Li rois respondi : « En quel diu ? Diva ! por coi me dis tu çou ? ne mais en quel diu querrai jou ? Je croi celui qui m'engenra , qui contre toi me gardera .
Il fait tout par droit estovoir venter et negier et plovoir .
- Diva ! c'est fantosme et engiens ! De ton pere ne vient nus biens , mais de Celui qui tout cria et ciel et terre et quanqu'i a descent toute bone aventure .
Si va cascune creature : pluisor en usent conme sage , et li pluisor a lor damage .
Qui Diu en sert , si fait savoir , et qui d'autrui le cuide avoir ne puet mie a bon cief venir .
Que valt lons sermons a tenir ? mais croi en Celui fermement qui soustient cel biel firmament qui ne canciele ne ne ciet ; cil est bon sire qui i siet .
Vois les estoiles qui i luisent , vois les signes qui riens n'i nuisent , vois le lune con est vermelle : se il n'avoit plus de mervelle , sel devroit on bien aourer .
Vois le solel qui demourer ne puet en un liu tel piece a , si naist et couce par decha et puis revient a l'ajorner .
Nus nel peüst si atorner fors Nostre Sire Jhesu Crist , qui por le pecié k'Eve fist dedens le Virge descendi et soufri puis c'on le pendi ; en le crois fu a mort penés , que Cordroés li mal senés prist en Jherusalem jadis si le mist en son paradis .
U ele m'iert par toi rendue , u ele t'iert molt cier vendue : porter le voel en Belleem et puis tres qu'en Jherusalem , illuec endroit ou Nostre Sire qui soufri por nos le martire , de cele mort ressuscita , dont ses amis d'infer gieta .
Car croi le cose en tel maniere con je te di , si met ariere le fole loi que tient tes pere .
- Ne ses que dis , fols emperere ! Il n'est pas liux de sermoner , mais de combatre et cols donner et d'assaiier par grant vertu li queus croit mius , u jou u tu .
Sermons ne t'ara ja mestier que de ton sanc n'aie un sestier ains que nos ja nos departons ; or n'i vaut riens onques sermons , ne rien ne te valt te manace ; au mius que cascuns puet , si face , au quel que soit l'estuet couster .
» Atant s'eslongent por jouster , hurtent cevaus des esperons et s'entrefierent es blasons issi que nul mal ne se font , et les lances en pieces vont .
Outre s'en vont andoi molt tost ; esgardé sont de ceus de l'ost .
Les mains ont mises as espees dont s'entredonent grans colees ; cevaus guencissent a droiture si revinrent grant aleüre .
Ichil fu plus amanevis qui en Diu creïst a envis ; l'empereor molt tost requiert et dessor l'aume a or le fiert ; un si grant cop li a doné que a poi l'a tout estonné ; al col se prent de son ceval , poi faut qu'il ne trebuce aval , a molt grant paine s'est tenus et quant un poi est revenus , le cuer a mius sené et sage , se li ramembre del message que li angles li a porté et ce l'a molt reconforté .
« Biaus Dius , fait il , par te merci , giete moi a honor de ci : que cis malfés ne me puist nuire , qui velt de tout te loi destruire .
S'ocire me puet cis paiens , li remanans des crestïens en mesquerra molt durement , et trestot cil conmunement qui sont ensanle o moi venu sont pris et mort et retenu .
» Reprent l'espee et se li vient , de le crois Diu li ressovient , ice l'enasprist et atise ; le paien el plus halt avise sel fiert et li cols li descent desor l'espaule droitement ; trença le guice de l'escu si l'en a fait molt irascu , et puis se li a dit : « Paiens , car devien , por Diu , crestïens si croi en Diu , le fil Marie ; si en sera t'ame garie .
Vers Diu te pués bien adrechier ! » Et li paiens a courecier ; ice l'a plus d'ire esmeü que li cops qu'il a receü , et si en a honte et despit plus qu'en dirai ; sans nul respit revint vers lui si l'a feru de l'espee sor son escu qu'a terre vole quanqu'ataint , et puis l'a durement empaint .
Ceval ot bon si le sorporte .
Eracles molt se desconforte et si a durement douté que Dius ne l'ait pas escouté ne se proiere n'ait oïe ; vers Damediu molt s'umelie , reprie Diu par se douçor qu'il en tel jor li doinst honor et que ses pius ieus li aoevre .
Atant revient et cuer recuevre , en Diu a toute se pensee , vient vers celui , hauce l'espee et fiert a guise de vassal , trence le col de son ceval tres par devant s'afeutreüre .
Li paiens pas ne s'asseüre ; li cevaus ciet et cil trebuce de desous lui et crie et huce : « Ahi ! peres qui m'engendras , u tu del tout me maintenras , u je querrai en Mahomet qui as caitis consel tramet ! Pere , car vien et si m'alasque ! » Li cevaus atant se soufasque ; cil a se gambe a soi retraite et saut em piés l'espee traite .
Un cop gietast se lui leüst et s'un poi de loisir eüst , mais cil ne vait pas atendant , ains vient vers lui tot destendant ; empaint le del pis del ceval qu'il le fait trebucier aval ; petit en faut qu'il ne l'afole et li hiaumes du cief li vole .
Or est il durement bleciés ; por quant s'est en estant dreciés , voi le sans hiaume et sans escu , et cil dist qu'il a trop vescu et vient vers lui s'espee traite sel cuide ferir de retraite .
Mais li paiens fu molt legiers , hardis et preus , aidans et fiers ; guencist quant il le dut ferir et se lui cuide bien merir tout quanqu'il li a fait de honte .
Que vos feroie plus lonc conte ? Sor l'escu li a tel donee que il ne pot ravoir s'espee .
Eracles ne se targe mie , hauce son cop , fiert sor l'oïe et se coife de fer li fausse .
Ainc n'usa mais si aigre sausse , car cil li baigne l'alemelle parmi le test en le cervelle .
A tierre ciet , Mort l'a soupris , Eracles par les piés l'a pris sel giete par dessous le pont en l'eve aval el plus parfont .
Joie a , c'ainc mais nen ot grignor , et loe Diu , Nostre Signor , de l'onor qu'il li a donee ; or n'iert mais si abandonee Crestïentés que il cuida qui tout son païs en vuida por le destruire et mal baillir ; mais or i puet il bien faillir .
Or sont icil de l'ost molt lié et vers Diu molt humelïé ; prendent escus par les enarmes , au pont en vienent tuit a armes , de lor signor grant joie en font ; outre Dunoe en oirre en vont que par le pont que par le gués , n'en i a mie un seul remés .
As paiens vienent ses baptisent ; as autres le vie apetisent qui bonement ne voelent croire .
Au baptisier sont tout provoire et portent l'eve encontre mont si l'espandent par tout le mont .
Quant baptisiés les ont trestos , estre les fals et les estous , bien en i a cent mil et plus , et cil s'en fuient sus et jus qui nen ont cure del baptesme : bien en i a vint mil a esmes .
Cil les ocient tuit a tire qui ont receü baptestire ; n'i espargne li fius le pere .
Et puis s'en vait li emperere dusc'a Perse u cil estoit qui tous de fin or se vestoit ; u ciel qu'il ot fait d'or ouvrer , le millor qu'il pot recovrer , seoit et disoit qu'il ert seus , qu'estre lui seul n'estoit nus deus .
Vers Diu a longes estrivé .
Il n'a el monde si privé qui li ost dire l'aventure de cele grant desconfiture : plains iert de si grant felonie qu'il gietast maintenant de vie celui qui li desist nouviele qui ne li fust et bone et biele .
Mais tels i venra ja , espoir , qui bien li dira tout le voir .
N'atarga gaire que cil vient cui Dius et conduist et maintient .
El ciel est montés maintenant , qui dure bien en un tenant cent piés ou plus a la reonde , et sanle que tos l'ors del monde i soit aportés por mervelle ; l'uevre en est molt clere et vermelle que por les pieres que por l'or ; el mont nen a si fort tresor .
Tels cose ou seroit recovree mais qu'ele fust por Diu usee ? Les cieres pieres seulement valent tout l'or et tout l'argent au roi englés , qui molt en a .
De grant folie se pena icil qui tant i mist d'or fin , car riens n'est preus sans bone fin .
Sor uns degrés d'or qu'il i a se siet qui l'uevre edefia , en le caiere ou riens ne faut .
Le cose el mont qui mains i vaut , çou est fins ors qui tient les pieres si con li plons fait les verrieres .
Eracles voit le mescreant et le crois Diu dont li creant sont molt dolant qui l'ont perdue .
A terre ciet si le salue sifaitement con vous orrés et con vos oïr ci porés : « Crois , beneoite soies tu ! Dius beneïe ta vertu ! Par toi ai fait et esploitié ce que g'ai le plus covoitié .
Sainte Crois , molt t'ai goulousee , que tu fus du sanc arousee dont Dius racata tout le monde ! Lavee fus de la sainte onde .
Molt ricement fus atornee et des sains membres aournee Diu , nostre verai Sauveor , par cui sont sauf li peceor .
Crois prescïeuse u li saint membre furent pendu por nos raembre , tous jors seras en me memoire por l'onor grant , por le victoire que de par toi m'a Dius doné .
Molt ai grant cose conquesté quant revenras el liu par moi u li Fius Diu pendi en toi .
N'est hom el mont si embarnis , se il de toi nen est garnis , qui puisse gaires esploitier .
Por ce doit cascuns covoitier qu'il en soit garnis et signiés , u il est mors et engigniés .
Crois , tu sauves as tiens le vie s'en a diables grant envie .
Tu iés as tiens joie et confors , tu fais adiés les tiens plus fors .
Crois , tu m'as aidié et valu .
En nule maison n'a salu s'on ne garnist de toi l'entree .
Bone aventure ai encontree quant je te voi sifaitement ; mais je te venrai autrement a molt cort terme , se je vif , malgré en aient cist caitif qui de lor creator n'ont cure , ains aourent se creature .
Ce fait cis caitis que je voi , qui vit sans raison et sans loi et as gens se fait aourer : diables le puist en porter s'il autrement ne se contient .
De le folie qu'il maintient savoir m'estuet qu'il en dira .
» Dont si li dist : « Que fais tu la , diva ! caitis mal eürés ? Por toi aront molt endurés mal et traval li crestïen .
Car croi en Diu si feras bien ! Croi en celui qui fu pendus et mains et piés ot estendus en cele crois , deseur ton cief ; reçoif de moi te terre en fief si fai te gent crestïener .
Je ne te quier a plus mener : vivre poras sifaitement u ja ne vivras autrement , ains t'ocirai si con ton fil : o lui sera t'ame en escil , en infer ert ja avalee la ou li siue en est alee .
Li siue est en infer pieça ; je l'ocis voir , puis m'en vinç ça ; n'i voil trametre autre mesage .
Tu iés mais bien de tel eage que tu dois mais bien aperçoivre que tu ne fais el que deçoivre toi meïsme et le tiue gent .
Il ne m'est pas ne biel ne gent que tu renes en tel maniere .
Car croi en Diu si met ariere la folie ou tu as vescu .
» Cil a le cuer molt irascu et dist : « Por coi me dis tu çou ? Est il dont autres dius que jou ? Je faiç tout venter et negier .
Iés me tu venus assaiier el grignor pooir que j'oi onques ? - Te deïtés valt petit donques quant il t'est caoit ambesas el grignor pooir que tu as .
Onques selonc m'entention ne vi un seul si tres felon ! Ains mais ne fu si orgilleus ! Tu ne vois goute , si as eus ; orelles , si ne pues oïr ! Se de te vie vels joïr , guerpir t'estuet te grant folie , mais peciés te destraint et lie , tant as a Diu fait honte et lait .
Ne pués el faire que t'as fait ? Di , feras tu autre cose ? - Tai , fols , dist il , si te repose ! La fors te ferai decoler ; ne te voel pas ci decauper , que je sui dius et en mon ciel ne doit on pas espandre fiel , ne cose qui i soit contraire , qu'il i a molt de saintuaire .
- C'est voirs que molt en a çaiens , ne mais de toi est il noiens ; endroit de toi n'en a riens chi dont Damedius ait ja merchi ; mais se tu de le Crois disoies et toi et ton ciel despisoies , auques i poroit on attendre .
- Je ne voel pas issi entendre , le crois ne pris je un bouton ! Orains cuidoie , fel glouton , que tu aourer me venisses et a ton signor me tenisses .
- Fols , or voit on molt bien de plain que tu ses bien cuidier en vain ! Fols dius , com malement t'aquites ! Or as tu les ensegnes dites que tu maines malvaise vie : que li miens Dius ne cuide mie , ains set des le conmencement del siecle le definement , et si connoist et set et voit quels iert li cose ains qu'ele soit .
Il done tous biens a plenté et fait tout a se volenté et ciel et air et terre et mer ; por ce le doit on molt amer .
Fols caitis , plains de vilenie , tu morras en te felonnie , mais que li Crois en soit ostee que tu as tant jors acostee ; ce est grans dués del saint ciprés que tu li fus onques si prés .
» Eracles monte et prent le Crois , baisie l'a plus de cent fois , portee l'a enmi le court et tous li pules i acourt ; vont et li nostre et li paien qui sont devenu crestïen .
A genillons le Crois aourent et si le baisent et honorent ; et l'emperere el ciel remonte por celui faire tant de honte con il onques plus puet avoir ; por demoustrer son nonsavoir , lassus vait celui acorer u il se seut faire aourer ; le teste en prent , et depart l'or que cil avoit en son tresor : dona le tout a povre gent ; as chevaliers done l'argent ; as barons a fait departir les pieres c'a fait dessartir u ciel u eles furent mises ; diversement les a tramises .
Et quant li cose est esmondee , une glise a illuec fondee : u li cieus ert droit en cel liu , la sera sacrés li cors Diu .
Une autre en i a fait de moines , mais en cesti a mis canoines ; assiet i rentes a plenté et partout met crestïenté .
Li crois Diu buer i venist onques , que quanque cil esploita donques fu par ce qu'ele i fust portee .
Es vous gent molt reconfortee de ce dont furent ains dolant ; or voient il apertemant que li Crois qui i vint premiere fu de ceste oeuvre messagiere .
Cil l'i aporta par se rage , mais ce ne fu el que message de ceste grant bone aventure .
Cil ot un fil a noureture dont l'angles dist l'empereor que il le gardast a honor ; por ce l'en fait o lui mener .
Cestui vaura il assener , mais ains qu'il soit crestïennés , a quanque tint li mal senés .
Li emperere a departie en deus moitiés se compaignie et vers Coustantinoble envoie une moitié si tient sa voie .
O lui en vait l'autre moitiés , et puis si s'est tant esploitiés o le vraie Crois qu'il en porte qu'il est venus pres de la porte u Dius vint a porcession ains qu'il venist a passion , et cil qui lisent les estoires l'ont apielee Portes Oires .
Cil qui fu nés en Belleem Vint par la en Jherusalem le jor de le Pasque florie .
Ce fu li fius sainte Marie , et li enfant encontre alerent et rains d'olives i porterent ; cantant vinrent li enfançon a haute vois ceste cançon : Osona filio Davi , et plus encor , car je le vi en un livre dont me souvient : Beneois soit icil qui vient el non de Diu , Nostre Signor ; ice cantoient a s'ounor .
Les rains prisent a entasser par la ou il devoit passer , et li pluisor qui illuec erent lor vestimens illuec gieterent ; et si cevalca Nostre Sire le plus vil bieste c'on puist dire , por demoustrer humelité qui doit estre en humanité : ce fu de l'ane le femiele .
Senefïance i a molt biele et de le mere et del faon qui le sivoit ; or si l'oon : li mere al faon senefie cele viés loi avant oïe , et par le faon entendons le loi noviele u nos tendons .
Ce n'afiert pas ici a dire se por ce non que Nostre Sire vint par chi si tres humblement , et cis i vint si fierement sor un ceval d'Espaigne sor qui valt plus de cent onces d'or , et entor lui tel generasce qui li rendent et gré et grasce de l'onor grant de le victore , c'on devroit faire au roi de glore par cui li victore est eüe , et le Crois c'ont illuec veüe Eracles le porte en se destre .
Il en est liés si doit il estre ; ne prise paiens deus festus .
D'uns dras de soie estoit vestus ; d'ermine est fourés li mantiaus dessi as piés dés les tassiaus , et le cote toute autressi .
Or est il liés , ainc ne fu si , mais sempres orra tes novieles c'ainques n'oï nus hom mains bieles , ne dont il fust si coureciés ne si dolans ne si iriés ; si sera cent tans plus honteus , iriés , dolans ne coreceus , ains qu'en le porte soit entrés u Damedius fu encontrés .
Et vint cevalcant tout le pas et souavet , qu'il est molt las et les gens grant presse li font qui entor lui vienent et vont ; molt le detrient et demeurent por cele Crois u il aeurent ; por ce est auques detenus tant c'a la porte est parvenus , et quant il volt entrer laiens ne li valut ; ce fu noiens .
Oiés , signor , confait miracle et quel vergoigne a oeus Eracle ! Defors remest , ce li covint ; oiés por coi et qu'i avint : li mur se sont ensanle joint li uns a l'autre point a point , si qu'en cest monde n'a maçon tant sace d'uevre et de façon , qui les joinsist si biel , si bien , c'a Damediu ne set nus rien .
Li murs est joins et si sierés que jamais nul mius ne verrés .
Signor , ce nen est mie fable , ançois est cose veritable ; n'a home en tout le mont si baut qui l'oseroit si metre en haut , se il de verté nel savoit et il des clers tesmoig n'avoit .
Eracles a grignor vergoigne que li livres nes ne tesmoigne , ne mais encor l'ara grignor , que de par Diu Nostre Signor vint uns angles del ciel molt tost et dist , oiant tous ceus de l'ost : « Eracle , molt as bien ouvré quant tu as le fust recouvré u Damedius fu clauficiés , - ne mie por les siens peciés , ainc n'ot pecié el fil Marie ni en se bouce trecerie , - mais por le mont qui perdus ert , pendi el fust qu'ileuques pert .
Onques n'i volt envoiier angle el liu de lui , ne nul archangle , et si n'ot pas li Sire tort , c'angles ne puet pas sofrir mort ; li soie cars n'est pas mortels , ançois est cose espiriteus , et li mons iert a mort dampnés si ne pot estre racatés se par mort non et par martire , et tels volt estre Nostre Sire que il morir puist a delivre et par soi meïme revivre , et fors Diu nus ne puet ce faire .
Por ce vint il a cest afaire ; a la mort vint , home aquita et puis de mort ressuscita .
Grant merci ot de se faiture , qu'en home a gente creature .
Or as tu ceste Crois aquise u se cars fu pendue et mise ; n'est mie toie ceste glore , mais Diu qui fist ceste victore , Dius a la faire te nonma , mais il meïmes l'assoma , ce saces tu veraiement .
Por coi viens tu sifaitement ? Orgilleuse est te vesteüre et fiere te cevauceüre ; tes conrois est molt orgilleus a porter cest fust prescieus .
Tout autrement vint ja par ci cil Dius qui plains est de merci ; tout autrement vint vers cest fust quint jor ains que se cars i fust , qu'il cevauca une vil bieste devant le pule a haute feste , trestous descaus et tous en langes .
Eracles , trop par iés estranges quant tu ensi t'iés contenus ; u est tes grans sens devenus ? » Atant se teut et plus ne dist et voiant tos s'esvanuist .
Et cil descent devers senestre , por mil mars d'or n'i vausist estre , ains ne se tint mais a si fol .
Giete le mantiel de son col , a un povre home l'abandone ; a un autre le bliaut done ; n'i remaint braie ne cemise .
En son dos a le haire mise quant il ot fait se car derompre .
Folie a fait et si le compre ; qui bien reconnoist se folie , vers Damediu molt s'umelie .
Pluisors de cels qui o lui furent tel dessepline o lui reçurent ; de haire sont trestout viestu , lor cors ne prisent un festu .
Eracles s'est puis trais arriere o le crois prescïeuse et ciere ; o se gent fait a Diu promesses et voe a faire canter messes , de povres revestir et paistre a l'onor Diu qui daigna naistre de le virge sainte Marie .
En mainte guise s'umelie par larmes , par afflictions et par saintimes dictions qu'il dist souef et oiant tous ; n'i a si dur ne si estous qui n'aient grant pitié de lui .
Si genoul sainent ambedui , car il est forment travilliés et tantes fois agenoulliés que nus n'en puet savoir le conte .
Pleurent et crient duc et conte , ne mais a la soie dolor ne montent rien ne cri ne plor ; dont dist : « Dius plains de passïence , si voirement con negligense m'a encombré ains que orguels , garde vers moi de tes pius oeus , oevre tes ieus si me regarde , car certes ne m'en donai garde .
Fontaine de misericorde a cui toute bontés s'acorde , pardone l'outrage au caitif ! Ne prendre mie a moi estrif ! Tant de vertu me tramesis que celui vaintre me fesis qui son ciel fist d'or esteler et dius se faisoit apieler : et tout ce , Sire , que me vaut se t'ire m'argüe et assaut ? Sire , por voir le puis jurer , qu'a toi ne poroit nus durer s'a son mesfait garde prennoies et se tu pitié n'en avoies .
Sire , se jou ai fait folie , je ne fis nule felonnie , mien ensïent , ne nul orguel , et se fait l'ai , forment m'en duel et molt m'en poise voirement .
Biaus sire Dius , a toi apent que tu soies de pitié plains ; t'en as tous jors plaines tes mains ; bien sai que tu autant en as que adont quant tu pardonnas ses peciés a le Mazelaine .
Si con li rius de le fontaine , sort et descent pitiés de toi .
Pius Dius , aies merci de moi , que je puisse entrer en le vile ! Il est escrit en l'evangile , qui de proier en est engrés , qui n'entre lués il en est prés ; engrés ne fui ainc , mais or l'ere , que s'on de ci ne m'oste en biere , n'en partirai por nule perte tres que le porte estra ouverte et ressoient arriere trait li mur , qu'il ne me soit retrait .
Ci aroit molt estrainne cose se por moi ert li porte close a ceus qui laiens entrer seulent et au mains ceus qui entrer voelent .
Cil qui por moi perdroit l'entree maudiroit adiés le ventree celi qui fu de moi ençainte , qui fu si bone dame et sainte , et maudiroit qui m'engenra .
Mais , se Diu plaist , ja n'avenra que li autre perdent por moi l'entree ; Dius ! mais il , por coi ? Il n'ont coupe de cest afaire , et ja est Dius si deboinaire que n'ert ja que je merci n'aie .
En Damediu a grant manaie si com el verai Sauveor ; ne velt pas mort de peceor , ains velt qu'il se repente et vive .
S'orelle est tos jors ententive a oïr ceus qui se recroient de lor peciés et merci proient .
Molt tost vient lor proiere amont por qu'ele naisse de parfont .
» Eracles quiert a Diu merci ; il l'avra ains qu'il part de chi , que Dius aiue a bone foi celui qui a pitié de soi .
Eracles forment se demente ; en merci querre a grant entente .
Ne por avoir ne por riquece n'a mie un point plus de perece .
Icil sont molt d'estrainne fuer qui por riquece ont plus dur cuer et mains de pitié ont en eus et mains de merci ont de ceus sor coi il ont point de justice , car mar virent lor manantise .
Qui plus a , miels doit croire en Diu et reconnoistre en cascun liu que de Diu est quanqu'il en a ; et se de rien li mesesta , qui plus a , plus de crieme i monte coment il puist venir a conte a Damediu des grans honors qu'il tient de lui : c'est le paors que cascuns princes doit avoir , por qu'en lui ait point de savoir ; meïmement quant lui mesciet que l'ire Diu sor lui s'assiet , dont se doit cremir li peciere s'aucuns peciés de en arriere a tel pecié le trait et tire u Damedius li mostre s'ire , com il a fait l'empereor , qui reconnoist molt bien s'onor , et bien le doit , et sel temoigne que ceste noviele vergoigne li vient et naist de viés peciés dont li diables l'a touciés .
Molt s'est jugiés li emperere et Damedius , li verais pere , i a fait si apert miracle por son empereor Eracle que li doi mur qui enssanle erent se sont retrait si con il erent ; la don il vinrent la revont , voiant tous ceus qu'illeuques sont ; tuit se descoeuvrent li degré et li porte oevre de son gré .
Cil a le cuer molt esjoï de ce que Dius l'a si oï ; torné li est a grant honor ce c'ains li fu a deshonor et dont il fu au cuer dolans et soupirans et gemissans ; et il est liés et esjoïs , tesmoins a ceus dont est joïs , puis s'abaisse et prent le Crois , qui des autres iert sire et rois , et en Jherusalem se met ; tout son pooir a Diu proumet , et cil qui çou ont regardé dient : « Cis hom est de par Dé ! Dius ne li est ne mols ne durs ; les portes li clost et les murs et par son angle a lui tença ; or li retrait le mur en ça , et par dela , com il ains iert , le porte oevre com il i piert .
Estraigne plait li a basti , quant il , apriés son bel casti , i met tel assouagement .
» Parlé en ont sauvagement et li estraigne et li privé ; en demendant ont estrivé : « Ne li rent Dius bon loiier hui de tout ce qu'il a fait por lui ? Bon fait a son service entendre , car molt set bien ses mains estendre al gueredon de son servise .
» Eracles a le Crois Diu mise illuec ou Cordroé l'osta , qui nule rien n'i conquesta ; mors en est perdurablement , et ses fius l'aisnés ensement .
Le mainné , le petit paien , fist il faire bon crestïen , et n'i pert vaillant un festu que il ne l'ait lués revestu de quanque tint li fel ses pere ; son non li dona l'emperere .
Eracles a le Crois conquise et a le merci Diu remise la u li cors Diu fu penés .
Li biaus , li preus , li alosés fist molt grant feste , ce fu drois a l'onor de le vraie Crois ; la fu li feste adont trovee qui en septembre est celebree .
Je l'ai leü si m'en ramembre , que ce fu tout droit en septembre , et dont fu li essaucement del fust ou Dius pendi sanglens .
Icis trova le feste adonques qui devant ce n'ot esté onques ; icis le trova tous premiers , or en est cascuns coustumiers que il le face a icel jor .
Eracles sans autre sejor , quant il le Crois ot essaucie , s'est molt tost mis en le caucie qui vers Coustantinoble vait ; tous li païs grant joie en fait .
Coustantinoble le reçoit a grant honor quant l'aperçoit , car nul jor n'aront mais signor qui les maintiegne a tele honor n'a tel francise n'a tel pais ; conment l'aroient il jamais ? Molt par ama justice et foi et molt essauça nostre loi ; grans biens fist tant con il vesqui ; bien soit de l'eure qu'il nasqui ! benoite soit l'ame son pere ! en paradis l'ame se mere ! Nule gens mius ne se contint tant con cis siecles le detint .
Une maison edefïerent u il des puis qu'il dessevrerent ont mes et manront tos jors mais , en paradis , el haut palais , et quant li fius en ot pooir por aus dona molt grant avoir , mais por noient : n'orent besoing , a lui ala ; n'ala plus loing : je ne sui pas de çou en doute que il n'en ait l'aumosne toute , c'aumosne vient et venir doit , coment que onques mise soit ; quanques cis a por eus ouvré , en paradis l'a recouvré et le siue ame en secourut quant avint cose qu'il morut .
Costantinoble en fist grant duel , fondue fust al jor son voel .
Grant duel i ot , grant duel en fisent , et ricement l'ensevelirent .
Oiés c'ont fait li ancïen et gardés s'il le fisent bien : tres en miliu de le cité , qui est de grant antiquité , ont il molt grant piler drecié qu'il ont a paines porcachié ; molt i aroit a traire uns hom del pié desous desci en son .
Par deseure ont mis une ymage itel de vis et de corage con li preudom qui tint l'empire .
Sor un ceval seoit li sire tel con il ot quant il venqui le fil au fol qui relenqui Diu si se cuida essaucier por le loi Diu toute abaissier .
Gentement est l'image assise et faite l'ont par tel devise que jamais jor ne dequerra ; la pert et tos jors mais parra .
De biel tor est et doit bien estre : vers Paienime tent se destre et fait sanlant de manecier et de l'onor Diu porcacier .
Si fist li sire en son vivant et s'il vesquist deus ans avant il moustrast bien se grant poissance et se vertu et se vaillance , et si fist il ains qu'il morust ne que le mors sor lui courust , et par se grant cevalerie est sainte Glise el mont florie .
Vers Damediu l'esperitable nous soit li sainte Crois aidable dont Vautiers d'Arras a traitié ! Tuit li cortois , li afaitié le doivent bien a Diu proiier , et que ge si puisse emploiier ceste oevre que je bien i aie et qu'ele en males mains ne kaie .
Li quens Tiebaus ou riens ne faut , li fius au boin conte Tiebaut , me fist ceste oevre rimoiier .
Par lui le fis , nel quier noiier , et par le contesse autressi , Marie , fille Loëy ; faite m'en a mainte assaillie cil qui a Hainau en baillie , que je traitasse l'uevre en fin .
Jel sai si preudome et si fin que je l'aim plus que prince el monde , et se je menç , Dius me confonde .
Et se por lui ne le faisoie ce que por autrui ne feroie , jugier poroit tres bien en lui que je ne l'aim pas plus c'autrui .
De riens nule c'amis a ciere ne doit nus hom nes faire ciere que mais le voele retenir , c'on doit son bon ami tenir : en dis et set ans et demi ne treuve on pas un bon ami , si me consaut sains Esperis ! Trestous mes pooirs est petis a mon signor servir a gré ; molt par montai en haut degré et ricement bien m'empointai le jor que premiers l'acointai ; esleü l'ai en mon aumaire , et se nus hom por nul afaire en desfaisoit le serreüre , jamais ne ferai troveüre ne ne me querrai mais en home .
Il est tous seus , c'en est la some , nen a ne per ne compaignon ne ja n'ara se par lui non .
Quens Bauduin , a vos l'otroi ; ains que passent cinc ans u troi , metrai aillors , espoir , m'entente .
Sire , je sui de bone atente , mais gardés que n'i ait engan : se me premesse n'est auan , dont gardés qu'ele soit en tens ; vos savés assés que je pens .
Dius me doinst gré de mon signor de ce et d'el adiés grignor .
Amen .
amen .
amen .
amen .
Explicit d'Eracle .