initio saeculi felicissimi, uolo memoriae tradere.
nihil nec off- ensae nec gratiae dabitur.
haec ita uera.
si quis quaesiuerit unde sciam, primum, si noluero, non respondebo.
quis coacturus est?
ego scio me liberum factum, ex quo suum diem obiit ille, qui uerum prouerbium fecerat, aut regem aut fatuum nasci opor- tere.
si libuerit respondere, dicam quod mihi in buccam uenerit.
quis umquam ab historico iuratores exegit?
tamen si necesse fuerit auctorem producere, quaerito ab eo qui drusillam euntem in caelum uidit: idem claudium uidisse se dicet iter facientem 'non passibus aequis'.
uelit nolit, necesse est illi omnia uidere quae in caelo aguntur: appiae uiae curator est, qua scis et diuum augustum et tiberium caesarem ad deos isse.
hunc si inter- rogaueris, soli narrabit: coram pluribus numquam uerbum faciet.
nam ex quo in senatu iurauit se drusillam uidisse caelum ascendentem et illi pro tam bono nuntio nemo credidit quod uiderit, uerbis conceptis affirmauit se non indicaturum etiam si in medio foro hominem occisum uidisset.
ab hoc ego quae tum audiui, certa clara affero, ita illum saluum et felicem habeam.
iam phoebus breuiore uia contraxerat arcum lucis et obscuri crescebant tempora somni, iamque suum uictrix augebat cynthia regnum, et deformis hiems gratos carpebat honores diuitis autumni iussoque senescere baccho carpebat raras serus uindemitor uuas.
puto magis intellegi si dixero: mensis erat october, dies iii idus octobris.
horam non possum certam tibi dicere (facilius inter philosophos quam inter horologia conueniet) tamen inter sextam et septimam erat.
'nimis rustice!
adquiescunt omnes poetae, non contenti ortus et occasus describere, ut etiam medium diem inquietent: tu sic transibis horam tam bonam?
' iam medium curru phoebus diuiserat orbem et propior nocti fessas quatiebat habenas obliquo flexam deducens tramite lucem: claudius animam agere coepit nec inuenire exitum poterat.