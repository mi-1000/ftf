bacche, vitium repertor, plenis adsis vitibus: effluas dulcem liquorem conparandum nectari, conditumque fac vetustum, nec malignis venulis asperum ducat saporem versus usum in alterum.
omnis mulier intra pectus celat virus pestilens.
dulce de labris locuntur, corde vivunt noxio.
sic apollo, deinde liber sic videtur ignifer: ambo sunt flammis creati prosatique ex ignibus; ambo de comis calorem, vite et radio conferunt; noctis hic rumpit tenebras, hic tenebras pectoris.
quando ponebam novellas arbores mali et piri, cortici summae notavi nomen ardoris mei.
nulla fit exinde finis vel quies cupidinis: crescit arbor, gliscit ardor: ramus implet litteras.
qui mali sunt, non fuere matris ex alvo mali, sed malos faciunt malorum falsa contubernia.
sperne mores transmarinos, mille habent offucias.
cive romano per orbem nemo vivit rectius.
quippe malim unum catonem quam trecentos socratas.
tam malum est habere nummos non habere quam malum est.
tam malum est audere semper quam malum est semper pudor.
tam malum est tacere multum quam malum est multum loqui.
tam molum est foris amica quam malum est uxor domi.
nemo non haec vera dicit, nemo non contra facit.
consules fiunt quotannis et novi proconsules; solus aut rex aut poeta non quotannis nascitur.