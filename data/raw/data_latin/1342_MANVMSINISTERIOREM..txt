ut qui a diuo iulio deducti erant, temporibus augusti militiam repetissent; consumptisque bellis uictores terras suas repetierunt; in locum tamen defunctorum alii agros acceperunt.
ex quo fit ut his centuriis inueniantur et eorum nomina, qui deducti erant, et eorum, qui postea in locum successerunt.
quod tamen hac suspicione nos inuenimus sic.
cum data assignata nos compu- taremus et excederent centuriae modum, reuersi ad ori- ginem primam assignationis inuenimus postea adiecta esse nomina in hac condicione, qua supra opinati sumus.
subseciuorum mentio repetenda est.
auctores enim diuisionis assignationisque aliquando subseciua res publicis coloniarum concesserunt: aliquando in condi- cione illorum remanserunt.
quae quidam, id est coloni, sibi donata uendiderunt, aliqui uectigalibus proximis quibusque adscripserunt, alii per singula lustra locare soliti per mancipes reditus percipiunt, alii in plures an- nos.
quae ex monumentis publicis cognosci possunt.
collegia sacerdotum itemque uirgines habent agros et territoria quaedam etiam determinata et quaedam ali- quibus sacris dedicata, in eis etiam lucos, in quibusdam etiam aedes templaque.
quos agros quasue territoriorum formas aliquotiens comperimus extremis finibus con- prehensas sine ulla mensurali linea, modum tamen in- esse scriptum.
praeterea cum ex aliis territoriis ager sumptus est, et subseciua et uacuae centuriae, quae in assignationem non ceciderant, redditae sunt eis, ex quorum territorio agri sumpti erant.
quae et ipsi aut uendiderunt aut uecti- galibus subiecta habuerunt; sicut et aliarum rerum publi- carum comperimus, ut supra commemorauimus.
non enim omnis ager centuriatus in assignationem cecidit, sed et multa uacua relicta sunt.
quorum ea condicio est quae subseciuorum.
de quibus domitianus finem statuit, id est possessoribus ea concessit.
subseciuorum diximus hanc condicionem esse factam, quod siluae et loca aspera in assignationem non uene- runt.
comperimus uero in aliquibus regionibus et pascua et siluas assignatas esse, adscriptumque in formis ita,