non satis dignum summorum uirorum personis iudicent, cum relatum legent, quis musicam docuerit epaminondam, aut in eius uirtutibus commemorari, saltasse eum commode scienterque tibiis cantasse.
sed ii erunt fere, qui expertes litterarum graecarum nihil rectum, nisi quod ipsorum moribus conueniat, putabunt.
hi si didicerint non eadem omnibus esse honesta atque turpia, sed omnia maiorum institutis iudi- cari, non admirabuntur nos in graiorum uirtutibus exponendis mores eorum secutos.
neque enim cimoni fuit turpe, atheniensium summo uiro, sororem germanam habere in matrimonio, quippe cum ciues eius eodem uterentur instituto.
at id quidem nostris moribus nefas habe- tur.
laudi in creta ducitur adulescentulis quam plurimos habuisse amatores.
nulla lacedaemoni uidua tam est nobilis, quae non ad ce- nam eat mercede conducta.
magnis in laudibus tota fere fuit graecia uictorem olympiae citari, in scaenam uero prodire ac populo esse spec- taculo nemini in eisdem gentibus fuit turpitudini.
quae omnia apud nos partim infamia, partim humilia atque ab honestate remota po- nuntur.
contra ea pleraque nostris moribus sunt decora, quae apud illos turpia putantur.
quem enim romanorum pudet uxorem ducere in conuiuium?
aut cuius non mater familias primum locum tenet aedium atque in celebritate uersatur?
quod multo fit aliter in graecia.
nam neque in conuiuium adhibetur nisi propinquorum, neque sedet nisi in interiore parte aedium, quae gynaeconitis appellatur, quo nemo accedit nisi propinqua cognatione coniunctus.
sed hic plura persequi cum magnitudo uoluminis prohibet, tum festinatio, ut ea explicem, quae exorsus sum.
quare ad propositum ueniemus et in hoc exponemus libro de uita excellentium imperatorum.