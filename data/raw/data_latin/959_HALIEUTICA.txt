admonuitque sui.
vitulus sic namque minatur, qui nondum gerit in tenera iam cornua fronte, sic dammae fugiunt, pugnant virtute leones et morsu canis et caudae sic scorpios ictu concussisque levis pinnis sic evolat ales.
omnibus ignotae mortis timor, omnibus hostem praesidiumque datum sentire et noscere teli vimque modumque sui.
sic et scarus arte sub undis si n decidit adsumptaque dolos tandem pavet esca, non audet radiis obnixa occurrere fronte: aversus crebro vimen sub verbere caudae laxans subsequitur tutumque evadit in aequor.
quin etiam si forte aliquis, dum praenatat, arto mitis luctantem scarus hunc in vimine vidit, aversi caudam morsu tenet atque citatim liber servato, quem texit, cive resultat.
sepia tarda fugae, tenui cum forte sub unda deprensa est, iam iamque manus timet illa rapaces, inficiens aequor nigrum vomit illa cruorem avertitique vias oculos frustrata sequentis.
clausus rete lupus, quamvis immitis et acer, dimotis cauda submissus sidit harenis  in auras emicat atque dolos saltu deludit inultus.
et murena ferox teretis sibi conscia tergi ad laxata magis conixa foramina retis tandem per multos evadit lubrica flexus exemploque nocet: cunctis iter invenit una.
at contra scopulis crinali corpore segnis pulypus haeret et hac eludit retia fraude: et sub lege loci sumit mutatque colorem semper ei similis quem contegit: atque ubi praedam pendentem saetis avidus rapit, hic quoque fallit, elato calamo cum demum emersus in auras bracchia dissolvit populatumque exspuit hamum.
at mugil cauda pendentem everberat escam excussamque legit.
lupus acri concitus ira discursu fertur vario (fluctusque furentem prosequitur) quassatque caput, dum vulnere saevus laxato cadat hamus et ora patentia linquat.
nec proprias vires nescit murena nocendi auxilioque sui; morsu nec comminus acri deficit aut animos ponit captiva minacis anthias in tergo quae non videt utitur armis, vim spinae novitque suae versoque supinus corpore lina secat fixumque intercipit hamum.
cetera quae densas habitant animalia silvas aut vani quatiunt semper lymphata timores aut trahit in praeceps non sana ferocia mentis: ipsa sequi natura monet vel comminus ire.
impiger ecce leo venantum sternere pergit agmina, et adversis infert sua pectora telis; quomque venit fidens magis et sublatior ardet concussitque toros et viribus addidit iram, procidit atque suo properat sibi robore letum.
foedus lucanis provolvitur ursus ab antris, quid nisi pondus iners stolidaeque ferocia mentis?
actus aper saetis iram denuntiat hirtis: se ruit oppositi nitens in vulnera ferri, pressus et emisso moritur per viscera telo.
altera pars fidens pedibus dat terga sequenti ut pavidi lepores, ut fulvo tergore dammae et capto fugiens cervus sine fine timore.
hic generosus honos et gloria maior equorum; nam cupiunt animis palmam gaudentque triumpho: seu septem spatiis circo meruere coronam, nonne vides victor quanto sublimius altum attollat caput et vulgi se venditet aurae?
celsave cum caeso decorantur terga leone, quam tumidus quantoque venit spectabilis actu compescitque solum generoso concita pulsu ungula sub spoliis graviter redeuntis opimis!
quin laus prima canum, quibus est audacia praeceps venandique sagax virtus viresque sequendi.
quae nunc elatis rimantur naribus auras, et nunc demisso quaerunt vestigia rostro et produnt clamore feram (dominumque vocando increpitant), quam, si conlatis effugit armis, insequitur tumulosque canis camposque per omnis.
* * * noster in arte labor positus, spes omnis in illa.
nec tamen in medias pelagi te pergere sedes admoneam vastique maris temptare profundum: inter utrumque loci melius moderabere funem.
aspera num saxis loca sint (nam talia lentos deposcunt calamos, at purum retia litus), num mons horrentes demittat celsior umbras in mare (nam varie quidam fugiuntque petuntque), num vada subnatis imo viridentur ab herbis obiectetque moras et molli serviat algae.
discripsit sedes varie natura profundi nec cunctos una voluit consistere pisces.
nam gaudent pelago quales scombrique bovesque, hippuri celeres et nigro tergore milvi et pretiosus elops nostris incognitus undis ac durus xiphias ictu non mitior ensis et pavidi magno fugientes agmine thynni, parva echenais (at est, mirum, mora puppibus ingens) tuque comes ratium tractique per aequora sulci qui semper spumas sequeris, pompile, nitentes cercyrosque ferox scopulorum fine moratus, cantharus ingratus suco, tum concolor illi orphos caeruleaque rubens erythinus in unda, insignis sargusque notis, insignis iulis et super aurata sparulus cervice refulgens et rutilus phager et fulvi synodontes et ex se concipiens channe, gemino sibi functa parente, tum viridis squamis, parvo saxatilis ore et rarus faber et pictae mormyres et auri chrysophrys imitata decus, tum corporis umbrae liventis rapidique lupi percaeque tragique, quin laude insignis caudae melanurus et ardens auratis murena notis merulaeque virentes immitisque suae conger per vulnera genti et captus duro nociturus scorpios ictu ac numquam aestivo conspectus sidere glaucus.
at contra herbosa pisces luxantur harena ut scarus, epastas solus qui ruminat escas, fecundumque genus menae lamirosque smarisque atque immunda chromis, merito vilissima salpa atque avium phycis nidos imitata sub undis et squamas tenui suffusus sanguine mullus, fulgentes soleae candore et concolor illis passer et hadriaco mirandus litore rhombus, tum lepores lati, tum molles tergore ranae, extremi  lubricus et spina nocuus non gobius una et nigrum niveo portans in corpore virus lolligo durique sues sinuosaque caris et tam deformi non dignus nomine asellus tuque peregrinis acipenser nobilis undis.