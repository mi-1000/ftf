nestore, metapontum condidit.
teucer, non receptus a patre telamone ob segnitiam non uindicatae fratris iniuriae, cyprum adpulsus, cognominem pa- triae suae salamina constituit.
pyrrhus, achillis filius, epirum occupauit, phidippus ephyram in thesprotia.
at rex regum agamemnon, tempestate in cretam insulam reiectus, tres ibi urbes statuit, duas a patriae nomine, unam a uictoriae memoria, mycenas, tegeam, pergamum.
idem mox scelere patruelis fratris aegisthi, hereditarium exercentis in eum odium, et facinore uxoris oppressus occi- ditur.
regni potitur aegisthus per annos vii.
hunc orestes matremque socia consiliorum omnium sorore electra, uirilis animi femina, obtruncat.
factum eius a diis comprobatum spatio uitae et felicitate imperii apparuit; quippe uixit annis xc, regnauit lxx.
qui se etiam a pyrrho, achillis filio, uirtute uindicauit.
nam quod pactae eius, menelai atque helenae filiae, hermiones nuptias occu- pauerat, delphis eum interfecit.
per haec tempora, lydus et tyrrhenus fratres, cum regnarent in lydia, sterilitate frugum compulsi, sortiti sunt uter cum parte multitudinis patria decederet.
sors tyrrhenum contigit: peruectus in italiam et loco et incolis et mari nobile ac perpetuum a se nomen dedit.
post orestis interitum, filii eius, penthilus et tisamenus, regnauere triennio.