aeneadum, patiturque ferox oenotria iura carthago.
da, musa, decus memorare laborum antiquae hesperiae, quantosque ad bella crearit et quot roma uiros, sacri cum perfida pacti gens cadmea super regno certamina mouit, quaesitumque diu, qua tandem poneret arce terrarum fortuna caput.
ter marte sinistro iuratumque ioui foedus conuentaque patrum sidonii fregere duces, atque impius ensis ter placitam suasit temerando rumpere pacem.
sed medio finem bello excidiumque uicissim molitae gentes, propiusque fuere periclo quis superare datum: reserauit dardanus arces ductor agenoreas, obsessa palatia uallo poenorum ac muris defendit roma salutem.
tantarum causas irarum odiumque perenni seruatum studio et mandata nepotibus arma fas aperire mihi superasque recludere mentes.
iamque adeo magni repetam primordia motus.
pygmalioneis quondam per caerula terris pollutum fugiens fraterno crimine regnum fatali dido libyes appellitur orae.
tum pretio mercata locos noua moenia ponit, cingere qua secto permissum litora tauro.
hic iuno ante argos (sic credidit alta uetustas), ante agamemnoniam, gratissima tecta, mycenen optauit profugis aeternam condere gentem.
uerum ubi magnanimis romam caput urbibus alte exerere ac missas etiam trans aequora classes totum signa uidet uictricia ferre per orbem, iam propius metuens bellandi corda furore phoenicum extimulat.
sed enim conamine primae contuso pugnae fractisque in gurgite coeptis sicanio libycis, iterum instaurata capessens arma remolitur; dux agmina sufficit unus turbanti terras pontumque mouere paranti.
iamque deae cunctas sibi belliger induit iras hannibal: hunc audet solum componere fatis.
sanguineo tum laeta uiro atque in regna latini turbine mox saeuo uenientum haud inscia cladum, 'intulerit latio, spreta me, troius' inquit 'exul dardaniam et bis numina capta penates sceptraque fundarit uictor lauinia teucris, dum romana tuae, ticine, cadauera ripae non capiant, famulusque mihi per celtica rura sanguine pergameo trebia et stipantibus armis corporibusque uirum retro fluat, ac sua largo stagna reformidet trasimennus turbida tabo, dum cannas tumulum hesperiae campumque cruore ausonio mersum sublimis iapyga cernam teque uadi dubium coeuntibus, aufide, ripis per clipeos galeasque uirum caesosque per artus uix iter hadriaci rumpentem ad litora ponti.
' haec ait ac iuuenem facta ad mauortia flammat.
ingenio motus auidus fideique sinister is fuit, exuperans astu, sed deuius aequi.
armato nullus diuum pudor: improba uirtus et pacis despectus honos, penitusque medullis sanguinis humani flagrat sitis.
his super, aeui flore uirens hauet aegatis abolere, parentum dedecus, ac siculo demergere foedera ponto.
dat mentem iuno ac laudum spe corda fatigat.
iamque aut nocturno penetrat capitolia uisu aut rapidis fertur per summas passibus alpis.
saepe etiam famuli turbato ad limina somno expauere trucem per uasta silentia uocem ac largo sudore uirum inuenere futuras miscentem pugnas et inania bella gerentem.
hanc rabiem in finis italum saturniaque arua addiderat iam tum puero patrius furor oscus sarrana prisci barcae de gente uetustos a belo numerabat auos.
namque orba marito cum fugeret dido famulam tyron, impia diri belides iuuenis uitauerat arma tyranni et se participem casus sociarat in omnis.
nobilis hoc ortu et dextra spectatus hamilcar, ut fari primamque datum distinguere lingua hannibali uocem, sollers nutrire furores, romanum seuit puerili in pectore bellum.
vrbe fuit media sacrum genetricis elissae manibus et patria tyriis formidine cultum, quod taxi circum et piceae squalentibus umbris abdiderant caelique arcebant lumine, templum.
hoc sese, ut perhibent, curis mortalibus olim exuerat regina loco.
stant marmore maesto effigies, belusque parens omnisque nepotum a belo series, stat gloria gentis agenor et qui longa dedit terris cognomina phoenix.
ipsa sedet tandem aeternum coniuncta sychaeo.
ante pedes ensis phrygius iacet, ordine centum stant arae caelique deis ereboque potenti.
hic, crine effuso, atque hennaeae numina diuae atque acheronta uocat stygia cum ueste sacerdos.
immugit tellus rumpitque horrenda per umbras sibila; inaccensi flagrant altaribus ignes.
tum magico uolitant cantu per inania manes exciti, uultusque in marmore sudat elissae.
hannibal haec patrio iussu ad penetralia fertur, ingressique habitus atque ora explorat hamilcar.
non ille euhantis massylae palluit iras, non diros templi ritus aspersaque tabo limina et audito surgentis carmine flammas.
olli permulcens genitor caput oscula libat attollitque animos hortando et talibus implet: 'gens recidiua phrygum cadmeae stirpis alumnos foederibus non aequa premit.
si fata negarint dedecus id patriae nostra depellere dextra, haec tua sit laus, nate, uelis.
age, concipe bella latura exitium laurentibus: horreat ortus iam pubes tyrrhena tuos, partusque recusent te surgente, puer, latiae producere matres.
' his acuit stimulis subicitque haud mollia dictu: 'romanos terra atque undis, ubi competet aetas, ferro ignique sequar rhoeteaque fata reuoluam.
non superi mihi, non martem cohibentia pacta, non celsae obstiterint alpes tarpeiaque saxa.
hanc mentem iuro nostri per numina martis, per manes, regina, tuos.
' tum nigra triformi hostia mactatur diuae, raptimque recludit spirantis artus poscens responsa sacerdos ac fugientem animam properatis consulit extis.
ast ubi quaesitas artis de more uetustae intrauit mentes superum, sic deinde profatur: 'aetolos late consterni milite campos idaeoque lacus flagrantis sanguine cerno.
quanta procul moles scopulis ad sidera tendit, cuius in aerio pendent tua uertice castra!
iamque iugis agmen rapitur: trepidantia fumant moenia, et hesperio tellus porrecta sub axe sidoniis lucet flammis.
fluit ecce cruentus eridanus.
iacet ore truci super arma uirosque tertia qui tulerit sublimis opima tonanti.
heu quaenam subitis horrescit turbida nimbis tempestas, ruptoque polo micat igneus aether!
magna parant superi: tonat alti regia caeli, bellantemque iouem cerno.
' uenientia fata scire ultra uetuit iuno, fibraeque repente conticuere: latent casus longique labores.
sic clausum linquens arcano pectore bellum atque hominum finem gadis calpenque secutus, dum fert herculeis garamantica signa columnis, occubuit saeuo tyrius certamine ductor.
interea rerum hasdrubali traduntur habenae, occidui qui solis opes et uulgus hiberum baeticolasque uiros furiis agitabat iniquis.
tristia corda duci, simul immedicabilis ira, et fructus regni feritas erat; asper amore sanguinis, et metui demens credebat honorem, nec nota docilis poena satiare furores.
ore excellentem et spectatum fortibus ausis antiqua de stirpe tagum, superumque hominumque immemor, erecto suffixum robore maestis ostentabat ouans populis sine funere regem.
auriferi tagus ascito cognomine fontis perque antra et ripas nymphis ululatur hiberis.
maeonium non ille uadum, non lydia mallet stagna sibi, nec qui riguo perfunditur auro campum atque inlatis hermi flauescit harenis.
primus inire manu, postremus ponere martem.
cum rapidum effusis ageret sublimis habenis quadrupedem, non ense uirum, non eminus hasta sistere erat: uolitabat ouans aciesque per ambas iam tagus auratis agnoscebatur in armis.
quem postquam diro suspensum robore uidit deformem leti famulus, clam corripit ensem dilectum domino pernixque inrumpit in aulam atque immite ferit geminato uulnere pectus.
at poeni, succensa ira turbataque luctu et saeuis gens laeta, ruunt tormentaque portant.
non ignes candensque chalybs, non uerbera passim ictibus innumeris lacerum scindentia corpus, carnificaeue manus penitusue infusa medullis pestis et in medio lucentes uulnere flammae cessauere; ferum uisu dictuque, per artem saeuitiae extenti, quantum tormenta iubebant creuerunt artus, atque omni sanguine rapto ossa liquefactis fumarunt feruida membris.
mens intacta manet: superat ridetque dolores spectanti similis, fessosque labore ministros increpitat dominique crucem clamore reposcit.
haec inter spretae miseranda piacula poenae erepto trepidus ductore exercitus una hannibalem uoce atque alacri certamine poscit.
hinc studia accendit patriae uirtutis imago, hinc fama in populos iurati didita belli, hinc uirides ausis anni feruorque decorus atque armata dolis mens et uis insita fandi.
primi ductorem libyes clamore salutant, mox et pyrenes populi et bellator hiberus.
continuoque ferox oritur fiducia menti, cessisse imperio tantum terraeque marisque.
aeoliis candens austris et lampade phoebi aestifero libye torretur subdita cancro, aut ingens asiae latus, aut pars tertia terris.
terminus huic roseos amnis lageus ad ortus septeno impellens tumefactum gurgite pontum.
at qua diuersas clementior aspicit arctos, herculeo dirimente freto, diducta propinquis europes uidet arua iugis.
ultra obsidet aequor, nec patitur nomen proferri longius atlas, atlas subducto tracturus uertice caelum.
sidera nubiferum fulcit caput, aetheriasque erigit aeternum compages ardua ceruix.
canet barba gelu, frontemque immanibus umbris pinea silua premit.
uastant caua tempora uenti, nimbosoque ruunt spumantia flumina rictu.
tum geminas laterum cautes maria alta fatigant, atque ubi fessus equos titan immersit anhelos, flammiferum condunt fumanti gurgite currum.
sed qua se campis squalentibus africa tendit, serpentum largo coquitur fecunda ueneno, felix qua pinguis mitis plaga temperat agros, nec cerere hennaea phario nec uicta colono.
hic passim exultant nomades, gens inscia freni, quis inter geminas per ludum mobilis aures quadrupedem flectit non cedens uirga lupatis.
altrix bellorum bellatorumque uirorum tellus nec fidens nudo sine fraudibus ensi.
altera complebant hispanae castra cohortes, auxilia europae genitoris parta tropaeis.
martius hinc campos sonipes hinnitibus implet, hinc iuga cornipedes erecti bellica raptant: non eleus eat campo feruentior axis.
prodiga gens animae et properare facillima mortem.
namque ubi transcendit florentis uiribus annos, impatiens aeui spernit nouisse senectam, et fati modus in dextra est.
hic omne metallum: electri gemino pallent de semine uenae, atque atros chalybis fetus humus horrida nutrit.
sed scelerum causas operit deus.
astur auarus uisceribus lacerae telluris mergitur imis et redit infelix effosso concolor auro.
hic certant, pactole, tibi duriusque tagusque, quique super grauios lucentis uoluit harenas infernae populis referens obliuia lethes.
nec cereri terra indocilis nec inhospita baccho, nullaque palladia sese magis arbore tollit.
hae postquam tyrio gentes cessere tyranno, utque dati rerum freni, tunc arte paterna conciliare uiros, armis consulta senatus uertere, nunc donis.
primus sumpsisse laborem, primus iter carpsisse pedes partemque subire, si ualli festinet opus.
nec cetera segnis quaecumque ad laudem stimulant, somnumque negabat naturae noctemque uigil ducebat in armis.
interdum proiectus humi turbaeque libyssae insignis sagulo duris certare maniplis; celsus et in magno praecedens agmine ductor imperium perferre suum; tum uertice nudo excipere insanos imbris caelique ruinam.
spectarunt poeni, tremuitque exterritus astur, torquentem cum tela iouem permixtaque nimbis fulmina et excussos uentorum flatibus ignes turbato transiret equo, nec puluere fessum agminis ardenti labefecit sirius astro.
flammiferis tellus radiis cum exusta dehiscit, candentique globo medius coquit aethera feruor, femineum putat umenti iacuisse sub umbra exercetque sitim et spectato fonte recedit.
idem correptis sternacem ad proelia frenis frangere ecum et famam letalis amare lacerti ignotique amnis tranare sonantia saxa atque e diuersa socios accersere ripa.
idem expugnati primus stetit aggere muri, et quotiens campo rapidus fera proelia miscet, qua sparsit ferrum, latus rubet aequore limes.
ergo instat fatis, et rumpere foedera certus, quo datur, interea romam comprendere bello gaudet et extremis pulsat capitolia terris.
prima saguntinas turbarunt classica portas, bellaque sumpta uiro belli maioris amore.
haud procul herculei tollunt se litore muri, clementer crescente iugo, quis nobile nomen conditus excelso sacrauit colle zacynthos.
hic comes alcidae remeabat in agmine thebas geryone extincto caeloque ea facta ferebat.
tris animas namque id monstrum, tris corpore dextras armarat ternaque caput ceruice gerebat.
haud alium uidit tellus, cui ponere finem non posset mors una uiro, duraeque sorores tertia bis rupto torquerent stamina filo.
hinc spolia ostentabat ouans captiuaque uictor armenta ad fontis medio feruore uocabat, cum tumidas fauces accensis sole uenenis calcatus rupit letali uulnere serpens inachiumque uirum terris prostrauit hiberis.
mox profugi ducente noto aduertere coloni, insula quos genuit graio circumflua ponto et, quae auxit quondam laertia regna, zacynthos.
firmauit tenues ortus mox daunia pubes sedis inops, misit largo quam diues alumno magnanimis regnata uiris, nunc ardea nomen.
libertas populis pacto seruata decusque maiorum, et poenis ubi imperitare negatum.
admouet abrupto flagrantia foedere ductor sidonius castra et latos quatit agmine campos.
ipse caput quassans circumlustrauit anhelo muros saeuus equo, mensusque pauentia tecta pandere iamdudum portas et cedere uallo imperat et longe clausis sua foedera, longe ausoniam fore, nec ueniae spem marte subactis: scita patrum et leges et iura fidemque deosque in dextra nunc esse sua.
uerba ocius acer intorto sancit iaculo figitque per arma stantem pro muro et minitantem uana caicum.
concidit exacti medius per uiscera teli, effusisque simul praerupto ex aggere membris uictori moriens tepefactam retulit hastam.
at multo ducis exemplum clamore secuti inuoluunt atra telorum moenia nube.
clara nec in numero uirtus latet: obuia quisque ora duci portans ceu solus bella capessit.
hic crebram fundit baliari uerbere glandem terque leui ducta circum caput altus habena permissum uentis ascondit in aera telum, hic ualido librat stridentia saxa lacerto, huic impulsa leui torquetur lancea nodo.
ante omnis ductor patriis insignis in armis nunc picea iactat fumantem lampada flamma, nunc sude, nunc iaculo, nunc saxis impiger instat aut hydro imbutas, bis noxia tela, sagittas contendit neruo atque insultat fraude pharetrae, dacus ut armiferis geticae telluris in oris spicula quae patrio gaudens acuisse ueneno fundit apud ripas inopina binominis histri.
cura subit, collem turrita cingere fronte castelloque urbem circumuallare frequenti.
heu priscis numen populis, at nomine solo in terris iam nota fides!
stat dura iuuentus ereptamque fugam et claudi uidet aggere muros, sed dignam ausonia mortem putat esse sagunto seruata cecidisse fide.
iamque acrius omnis intendunt uires: adductis stridula neruis phocais effundit uastos balista molaris; atque eadem ingentis mutato pondere teli ferratam excutiens ornum media agmina rumpit.
alternus resonat clangor.
certamine tanto conseruere acies, ueluti circumdata uallo roma foret, clamantque super: 'tot milia, gentes inter tela satae, iam capto stamus in hoste?
nonne pudet coepti, pudet ominis?
en bona uirtus primitiaeque ducis!
taline implere paramus italiam fama, talis praemittere pugnas?
' accensae exultant mentes, haustusque medullis hannibal exagitat, stimulantque sequentia bella.
inuadunt manibus uallum caesasque relincunt deiecti muris dextras.
subit arduus agger imponitque globos pugnantum desuper urbi.
armauit clausos ac portis arcuit hostem librari multa consueta phalarica dextra, horrendum uisu robur celsisque niuosae pyrenes trabs lecta iugis, cui plurima cuspis, uix muris toleranda lues, sed cetera pingui uncta pice atque atro circumlita sulphure fumant.
fulminis haec ritu summis e moenibus arcis incita, sulcatum tremula secat aera flamma, qualis sanguineo praestringit lumina crine ad terram caelo decurrens ignea lampas.
haec ictu rapido pugnantum saepe per auras, attonito ductore, tulit fumantia membra; haec uastae lateri turris cum turbine fixa, dum penitus pluteis vulcanum exercet adesis, arma uirosque simul pressit flagrante ruina.
tandem condensis artae testudinis armis subducti poeni uallo caecaque latebra pandunt prolapsam suffossis moenibus urbem.
terribilem in sonitum procumbens aggere uicto herculeus labor atque immania saxa resoluens mugitum ingentem caeli dedit.
alpibus altis aeriae rupes scopulorum mole reuulsa haud aliter scindunt resonanti fragmine montem.
surgebat cumulis etiam tum prorutus agger, obstabatque iacens uallum, ni protinus instent hinc atque hinc acies media pugnare ruina.
emicat ante omnis primaeuo flore iuuentae insignis rutulo murrus de sanguine (at idem matre saguntina graius geminoque parente dulichios italis miscebat prole nepotes).
hic magno socios aradum clamore uocantem, qua corpus loricam inter galeamque patescit, conantis motus speculatus, cuspide sistit, prostratumque premens telo, uoce insuper urget: 'fallax poene, iaces; certe capitolia primus scandebas uictor.
quae tanta licentia uoti?
nunc stygio fer bella ioui!
' tum feruidus hastam aduersi torquens defigit in inguine hiberi, oraque dum calcat iam singultantia leto, 'hac iter est' inquit 'uobis ad moenia romae, o metuenda manus.
sic, quo properatis, eundum.
' mox instaurantis pugnam circumsilit arma et rapto nudum clipeo latus haurit hiberi.
diues agri, diues pecoris famaeque negatus bella feris arcu iaculoque agitabat hiberus, felix heu nemorum et uitae laudandus opacae, si sua per patrios tenuisset spicula saltus.
hunc miseratus adest infesto uulnere ladmus.
cui saeuum adridens 'narrabis hamilcaris umbris hanc' inquit 'dextram, quae iam post funera uulgi hannibalem uobis comitem dabit,' et ferit alte insurgens gladio cristatae cassidis aera perque ipsum tegimen crepitantia dissipat ossa.
tum frontem chremes intonsam umbrante capillo saeptus et horrentis effingens crine galeros, tum masulis crudaque uirens ad bella senecta kartalo, non pauidus fetas mulcere leaenas, flumineaque urna caelatus bagrada parmam et uastae nasamon syrtis populator hiempsal, audax in fluctu laceras captare carinas, una omnes dextraque cadunt iraque perempti; nec non serpentem diro exarmare ueneno doctus athyr tactuque grauis sopire chelydros ac dubiam admoto subolem explorare ceraste.
tu quoque fatidicis garamanticus accola lucis insignis flexo galeam per tempora cornu, heu frustra reditum sortes tibi saepe locutas mentitumque iouem increpitans, occumbis, hiarba.
et iam corporibus cumulatus creuerat agger, perfusaeque atra fumabant caede ruinae.
tum ductorem auido clamore in proelia poscit: fulmineus ceu spartanis latratibus actus, cum siluam occursu uenantum perdidit, hirto horrescit saetis dorso et postrema capessit proelia, canentem mandens aper ore cruorem, iamque gemet geminum contra uenabula dentem.
at parte ex alia, qua se insperata iuuentus extulerat portis, ceu spicula nulla manusque uim ferre exitiumue queant, permixtus utrisque hannibal agminibus passim furit et quatit ensem, cantato nuper senior quem fecerat igni litore ab hesperidum temisus, qui carmine pollens fidebat magica ferrum crudescere lingua: quantus bistoniis late gradiuus in oris belligero rapitur curru telumque coruscans, titanum quo pulsa cohors, flagrantia bella cornipedum adflatu domat et stridoribus axis.
iamque hostum rutulumque pholum ingentemque metiscum, iam lygdum duriumque simul flauumque galaesum et geminos, chromin atque gyan, demiserat umbris, daunum etiam, grata quo non spectatior alter uoce mouere fora atque orando fingere mentes nec legum custos sollertior, aspera telis dicta admiscentem: 'quaenam te, poene, paternae huc adigunt furiae?
non haec sidonia tecta feminea fabricata manu pretioue parata, exulibusue datum dimensis litus harenis.
fundamenta deum romanaque foedera cernis.
' ast illum toto iactantem talia campo ingenti raptum nisu medioque uirorum auulsum inter tela globo et post terga reuinctum hannibal ad poenam lentae mandauerat irae, increpitansque suos inferri signa iubebat, perque ipsos caedis cumulos stragemque iacentum monstrabat furibundus iter cunctosque ciebat nomine et in praedas stantem dabat improbus urbem.
sed postquam a trepidis allatum feruere partem diuersam marte infausto, murroque secundos hunc superos tribuisse diem, ruit ocius amens lymphato cursu atque ingentis deserit actus.
letiferum nutant fulgentes uertice cristae, crine ut flammifero terret fera regna cometes sanguineum spargens ignem: uomit atra rubentis fax caelo radios, ac saeua luce coruscum scintillat sidus terrisque extrema minatur.
praecipiti dant tela uiam, dant signa uirique, atque ambae trepidant acies.
iacit igneus hastae dirum lumen apex, ac late fulgurat umbo.
talis ubi aegaeo surgente ad sidera ponto per longum uasto cori cum murmure fluctus suspensum in terras portat mare, frigida nautis corda tremunt: sonat ille procul flatuque tumescens curuatis pauidas tramittit cycladas undis.
non cuncta e muris unum incessentia tela fumantesque ante ora faces, non saxa per artem tormentis excussa tenent.
ut tegmina primum fulgentis galeae conspexit et arma cruento ontra solem auro rutilantia, turbidus infit: 'en, qui res libycas inceptaque tanta retardet, romani murrus belli mora.
foedera, faxo, iam noscas, quid uana queant et uester hiberus.
fer tecum castamque fidem seruataque iura: deceptos mihi linque deos.
' cui talia murrus: 'exoptatus ades.
mens olim proelia poscit speque tui flagrat capitis: fer debita fraudum praemia et italiam tellure inquire sub ima.
longum in dardanios finis iter atque niualem pyrenen alpesque tibi mea dextera donat.
' haec inter cernens subeuntem comminus hostem praeruptumque loci fidum sibi, corripit ingens aggere conuulso saxum et nitentis in ora deuoluit, pronoque silex ruit incitus ictu.
subsedit duro concussus fragmine muri.
tum pudor accendit mentem, nec conscia fallit uirtus pressa loco; frendens luctatur et aegro scandit in aduersum per saxa uetantia nisu.
sed postquam propior uicino lumine fulsit et tota se mole tulit, uelut incita clausum agmina poenorum cingant, et cuncta pauentem castra premant, lato murrus caligat in hoste.
mille simul dextrae densusque micare uidetur ensis et innumerae nutare in casside cristae.
conclamant utrimque acies, ceu tota saguntos igne micet.
trahit instanti languentia leto membra pauens murrus supremaque uota capessit: 'conditor alcide, cuius uestigia sacra incolimus, terrae minitantem auerte procellam, si tua non segni defenso moenia dextra.
' dumque orat caeloque attollit lumina supplex, 'cerne', ait 'an nostris longe tirynthius ausis iustius adfuerit.
ni displicet aemula uirtus, haud me dissimilem, alcide, primoribus annis agnosces, inuicte, tuis.
fer numen amicum et, troiae quondam primis memorate ruinis, dexter ades phrygiae delenti stirpis alumnos.
' sic poenus pressumque ira simul exigit ensem qua capuli statuere morae, teloque relato horrida labentis perfunditur arma cruore.
ilicet ingenti casu turbata iuuentus procurrit: nota arma uiri corpusque superbo uictori spoliare negant.
coit aucta uicissim hortando manus, et glomerata mole feruntur.
hinc saxis galea, hinc clipeus sonat aereus hastis.
incessunt sudibus librataque pondera plumbi certatim iaciunt.
decisae uertice cristae, direptumque decus nutantum in caede iubarum.
iamque agitur largus per membra fluentia sudor, et stant loricae squamis horrentia tela.
nec requies tegimenue datur mutare sub ictu.
genua labant, fessique umeri gestamina laxant.
tum creber penitusque trahens suspiria sicco fumat ab ore uapor, nisuque elisus anhelo auditur gemitus fractumque in casside murmur.
mente aduersa domat gaudetque nitescere duris uirtutem et decoris pretio discrimina pensat.
hic subitus scisso densa inter nubila caelo erupit quatiens terram fragor, et super ipsas bis pater intonuit geminato fulmine pugnas.
inde inter nubes uentorum turbine caeco ultrix iniusti uibrauit lancea belli ac femine aduerso librata cuspide sedit.
tarpeiae rupes superisque habitabile saxum et uos, uirginea lucentes semper in ara laomedonteae, troiana altaria, flammae, heu quantum uobis fallacis imagine teli promisere dei!
propius si pressa furenti hasta foret, clausae starent mortalibus alpes, nec, trasimenne, tuis nunc allia cederet undis.
sed iuno, aspectans pyrenes uertice celsae naua rudimenta et primos in marte calores, ut uidet impressum coniecta cuspide uulnus, aduolat obscura circumdata nube per auras et ualidam duris euellit ab ossibus hastam.
ille tegit clipeo fusum per membra cruorem, tardaque paulatim et dubio uestigia nisu alternata trahens, auersus ab aggere cedit.
nox tandem optatis terras pontumque tenebris condidit et pugnas erepta luce diremit.
at durae inuigilant mentes molemque reponunt, noctis opus.
clausos acuunt extrema pericli et fractis rebus uiolentior ultima uirtus.
hinc puer inualidique senes, hinc femina ferre certat opem in dubiis miserando naua labori, saxaque mananti subuectat uulnere miles.
iam patribus clarisque senum sua munia curae: concurrunt lectosque uiros hortantur et orant defessis subeant rebus reuocentque salutem et latia extremis implorent casibus arma.
'ite citi, remis uelisque impellite puppim.
saucia dum castris clausa est fera, tempore martis utendum est rupto et grassandum ad clara periclis.
ite citi, deflete fidem murosque ruentis antiquaque domo meliora accersite fata.
mandati summa est: dum stat, remeate, saguntos.
' ast illi celerant, qua proxima litora, gressum et fugiunt tumido per spumea caerula uelo.
pellebat somnos tithoni roscida coniunx, ac rutilus primis sonipes hinnitibus altos adflarat montis roseasque mouebat habenas.
iam celsa e muris extructa mole iuuentus clausam nocturnis ostentat turribus urbem.
rerum omnes pendent actus, et milite maesto laxata obsidio, ac pugnandi substitit ardor, inque ducem uersae tanto discrimine curae.
interea rutulis longinqua per aequora uectis herculei ponto coepere existere colles et nebulosa iugis attollere saxa monoeci.
thracius hos boreas scopulos immitia regna solus habet semperque rigens nunc litora pulsat, nunc ipsas alis plangit stridentibus alpes, atque ubi se terris glaciali fundit ab arcto, haud ulli contra fiducia surgere uento.
uerticibus torquet rapidis mare, fractaque anhelant aequora, et iniecto conduntur gurgite montes, iamque uolans rhenum rhodanumque in nubila tollit.
hunc postquam boreae dirum euasere furorem, alternos maesti casus bellique marisque et dubium rerum euentum sermone uolutant.
'o patria, o fidei domus inclita, quo tua nunc sunt fata loco?
sacraene manent in collibus arces?
an cinis (heu superi) tanto de nomine restat?
ferte leues auras flatusque ciete secundos, si nondum insultat templorum poenicus ignis culminibus, latiaeque ualent succurrere classes.
' talibus inlacrimant noctemque diemque querelis, donec laurentis puppis defertur ad oras, qua pater acceptis anienis ditior undis in pontum flauo descendit gurgite thybris.
hinc consanguineae subeunt iam moenia romae.
concilium uocat augustum castaque beatos paupertate patres ac nomina parta triumphis consul et aequantem superos uirtute senatum.
facta animosa uiros et recti sacra cupido attollunt, hirtaeque togae neglectaque mensa dexteraque a curuis capulo non segnis aratris.
exiguo faciles et opum non indiga corda, ad paruos curru remeabant saepe penates.
in foribus sacris primoque in limine templi captiui currus, belli decus, armaque rapta pugnantum ducibus saeuaeque in marte secures, perfossi clipei et seruantia tela cruorem claustraque portarum pendent: hic punica bella, aegatis cernas fusaque per aequora classe exactam ponto libyen testantia rostra.
hic galeae senonum pensatique improbus auri arbiter ensis inest, gallisque ex arce fugatis arma reuertentis pompa gestata camilli, hic spolia aeacidae, hic epirotica signa et ligurum horrentes coni parmaeque relatae hispana de gente rudes alpinaque gaesa.
sed postquam clades patefecit et horrida bella orantum squalor, praesens astare sagunti ante oculos uisa est extrema precantis imago.
tum senior maesto sicoris sic incipit ore: 'sacrata gens clara fide, quam rite fatentur marte satam populi ferro parere subacti, ne crede emensum leuia ob discrimina pontum.
uidimus obsessam patriam murosque trementis, et, quem insana freta aut coetus genuere ferarum, uidimus hannibalem.
procul his a moenibus, oro, arcete, o superi, nostroque in marte tenete fatiferae iuuenem dextrae!
qua mole sonantis exigit ille trabes!
et quantus crescit in armis!
trans iuga pyrenes, medium indignatus hiberum, exciuit calpen et mersos syrtis harenis molitur populos maioraque moenia quaerit.
omnis hiber, omnis rapidis fera gallia turmis, omnis ab aestifero sitiens libys imminet axe.
spumeus hic medio qui surgit ab aequore fluctus, si prohibere piget, uestras effringet in urbes.
an tanti pretium motus ruptique per enses foederis hoc iuueni iurata in bella ruenti creditis, ut statuat superatae iura sagunto?
ocius ite, uiri, et nascentem extinguite flammam, ne serae redeant post aucta pericula curae.
quamquam o, si nullus terror, non obruta iam nunc semina fumarent belli, uestraene sagunto spernendum consanguineam protendere dextram?
per uos culta diu rutulae primordia gentis laurentemque larem et genetricis pignora troiae, conseruate pios, qui permutare coacti acrisioneis tirynthia culmina muris.
uos etiam zanclen siculi contra arma tyranni iuuisse egregium, uos et campana tueri moenia, depulso samnitum robore, dignum sigeis duxistis auis.
uetus incola dauni, testor uos, fontes et stagna arcana numici, cum felix nimium dimitteret ardea pubem, sacra domumque ferens et aui penetralia turni ultra pyrenen laurentia nomina duxi.
cur ut decisa atque auulsa a corpore membra despiciar, nosterque luat cur foedera sanguis?
' tandem, ut finitae uoces, (miserabile uisu) summissi palmas, lacerato tegmine uestis, adfigunt proni squalentia corpora terrae.
inde agitant consulta patres curasque fatigant.
lentulus, ut cernens accensae tecta sagunti, poscendum poenae iuuenem celerique negantis exuri bello carthaginis arua iubebat.
at fabius, cauta speculator mente futuri nec laetus dubiis parcusque lacessere martem et melior clauso bellum producere ferro, prima super tantis rebus pensanda, ducisne ceperit arma furor, patres an signa moueri censuerint, mittique uiros, qui exacta reportent.
prouidus haec ritu uatis fundebat ab alto pectore praemeditans fabius surgentia bella, ut saepe e celsa grandaeuus puppe magister, prospiciens signis uenturum in carbasa corum, summo iam dudum substringit lintea malo.
sed lacrimae atque ira mixtus dolor impulit omnis praecipitare latens fatum, lectique senatu, qui ductorem adeant; si perstet surdus in armis pactorum, uertant inde ad carthaginis arces nec diuum oblitis indicere bella morentur.