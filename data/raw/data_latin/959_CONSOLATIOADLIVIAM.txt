iam tibi dimidium nominis huius abest; iam legis in drusum miserabile, livia, carmen, unum qui dicat iam tibi "mater" habes, nec tua te pietas distendit amore duorum, nec posito fili nomine dicis "uter?
" et quisquam leges audet tibi dicere flendi?
et quisquam lacrimas temperat ore tuas?
ei mihi, quam facile est, quamvis hic contigit omnes, alterius luctu fortia verba loqui: "scilicet exiguo percussa es fulminis ictu, fortior ut possis cladibus esse tuis.
" occidit exemplum iuvenis venerabile morum: maximus ille armis, maximus ille toga.
ille modo eripuit latebrosas hostibus alpes et titulum belli dux duce fratre tulit: ille genus suevos acre indomitosque sicambros contudit inque fugam barbara terga dedit, ignotumque tibi meruit, romane, triumphum, protulit in terras imperiumque novas.
solvere vota iovi fatorum ignara tuorum, mater, et armiferae solvere vota deae gradivumque patrem donis implere parabas et quoscumque coli est iusque piumque deos, maternaque sacros agitabas mente triumphos, forsitan et curae iam tibi currus erat.
funera pro sacris tibi sunt ducenda triumphis et tumulus drusum pro iovis arce manet.
fingebas reducem praeceptaque mente fovebas gaudia et ante oculos iam tibi victor erat: "iam veniet, iam me gratantem turba videbit, iam mihi pro druso dona ferenda meo.
obvia progrediar felixque per oppida dicar collaque et hoc oculos illius ore premam.
talis erit, sic occurret, sic oscula iunget; hoc mihi narrabit, sic prior ipsa loquar.
" gaudia magna foves: spem pone, miserrima, falsam; desine de druso laeta referre tuo.
caesaris illud opus, voti pars altera vestri, occidit: indignas, livia, solve comas.
quid tibi nunc mores prosunt actumque pudice omne aevum et tanto tam placuisse viro?
quidque pudicitia tantum cumulasse bonorum, ultima sit laudes inter ut illa tuas?
quid, tenuisse animum contra sua saecula rectum, altius et vitiis exeruisse caput?
nec nocuisse ulli et fortunam habuisse nocendi, nec quemquam nervos extimuisse tuos?
nec vires errasse tuas campove forove quamque licet citra constituisse domum?
nempe per hos etiam fortunae iniuria mores regnat et incerta est hic quoque nixa rota; hic quoque sentitur: ne quid non improba carpat, saevit et iniustum ius sibi ubique facit.
scilicet immunis si luctus una fuisset livia, fortunae regna minora forent.
quid si non habitu sic se gessisset in omni, ut sua non essent invidiosa bona?
caesaris adde domum, quae certe, funeris expers, debuit humanis altior esse malis.
ille vigil, summa sacer ipse locatus in arce, res hominum ex tuto cernere dignus erat, nec fleri ipse suis nec quemquam flere suorum nec, quae nos patimur vulgus, et ipse pati; vidimus erepta maerentem stirpe sororis: luctus, ut in druso, publicus ille fuit; condidit agrippam quo te, marcelle, sepulcro, et cepit generos iam locus ille duos; vix posito agrippa tumuli bene ianua clausa est, percipit officium funeris ecce soror.
ecce ter ante datis iactura novissima drusus a magno lacrimas caesare quartus habet.
claudite iam, parcae, nimium reserata sepulcra, claudite: plus iusto iam domus ista patet.
cedis, et incassum tua nomina, druse, levantur ultima: sit fati summa querela tui.
iste potest implere dolor vel saecula tota et magni luctus obtinuisse locum.
multi in te amissi, nec tu, tot turba bonorum, omnis cui virtus contigit, unus eras, nec genetrice tua fecundior ulla parentum, tot bona per partus quae dedit una duos.
heu, par illud ubi est totidem virtutibus aequum et concors pietas nec dubitatus amor?
vidimus attonitum fraterna morte neronem pallida promissa flere per ora coma, dissimilemque sui, vultu profitente dolorem: ei mihi, quam toto luctus in ore fuit!
tu tamen extremo moriturum tempore fratrem vidisti, lacrimas vidit et ille tuas, affigique suis moriens tua pectora sensit et tenuit vultu lumina fixa tuo, lumina caerulea iam iamque natantia morte, lumina fraternas iam subitura manus.
at miseranda parens suprema neque oscula legit, frigida nec fovit membra tremente sinu; non animam apposito fugientem excepit hiatu nec sparsit caesas per tua membra comas.
raptus es absenti, dum te fera bella morantur, utilior patriae quam tibi, druse, tuae.
liquitur, ut quondam zephyris et solibus ictae solvuntur tenerae vere tepente nives; te queritur casusque malos irrisaque vota accusatque annos ut diuturna suos.
talis in umbrosis, mitis nunc denique, silvis deflet threicium daulias ales ityn; alcyonum tales ventosa per aequora questus ad surdas tenui voce sonantur aquas; sic plumosa novis plangentes pectora pinnis oeniden subitae concinuistis aves; sic flevit clymene, sic et clymeneides, alte cum iuvenis patriis excidit ictus equis.
congelat interdum lacrimas duratque tenetque suspensasque, oculis fortior, intus agit: erumpunt iterumque lavant gremiumque sinusque, effusae gravidis uberibusque genis.
in vires abiit flendi mora: plenior unda defluit, exigua siqua retenta mora.
tandem ubi per lacrimas licuit, sic flebilis orsa est singultu medios impediente sonos: "nate, brevis fructus, duplicis sors altera partus, gloria confectae, nate, parentis, ubi es?
sed neque iam 'duplicis'nec iam 'sors altera partus,'gloria confectae nunc quoque matris, ubi es?
heu, modo tantus, ubi es?
tumulo portaris et igni.
haec sunt in reditus dona paranda tuos?
sicine dignus eras oculis occurrere matris?
sic ego te reducem digna videre fui?
caesaris uxori si talia dicere fas est, iam dubito, magnos an rear esse deos.
nam quid ego admisi?
quae non ego numina cultu, quos ego non potui demeruisse deos?
hic pietatis honos?
artus amplector inanes: et vorat hos ipsos flamma rogusque sinus.
tene ego sustineo positum scelerata videre?
tene meae poterunt ungere, nate, manus?
nunc ego te infelix summum teneoque tuorque effingoque manus oraque ad ora fero?
nunc primum aspiceris consul victorque parenti?
sic mihi, sic miserae nomina tanta refers?
quos primum vidi fasces, in funere vidi, et vidi eversos indiciumque mali.
quis credat?
matri lux haec carissima venit, qua natum in summo vidit honore suum?
iamne ego non felix?
iam pars mihi rapta neronum, materni celeber nomine drusus avi?
iamne meus non est nec me facit ille parentem?
iamne fui drusi mater et ipse fuit?
nec cum victorem referetur adesse neronem, dicere iam potero 'maior an alter adest?
'ultima contigimus: ius matris habemus ab uno, unius est munus quod tamen orba negor.
me miseram, extimui frigusque per ossa cucurrit: nil ego iam possum certa vocare meum.
hic meus ecce fuit: iubet hic de fratre vereri; omnia iam metuo: fortior ante fui.
sospite te saltem moriar, nero: tu mea condas lumina et excipias hanc animam ore pio.
atque utinam drusi manus altera et altera fratris formarent oculos comprimerentque meos.
quod licet, hoc certe, tumulo ponemur in uno, druse, neque ad veteres conditus ibis avos; miscebor cinerique cinis atque ossibus ossa: hanc lucem celeri turbine parca neat.
" haec et plura refert: lacrimae sua verba sequuntur oraque nequiquam per modo questa fluunt.
quin etiam corpus matri vix vixque remissum exequiis caruit, livia, paene suis.
quippe ducem arsuris exercitus omnis in armis, inter quae periit, ponere certus erat: abstulit invitis corpus venerabile frater et drusum patriae quod licuitve dedit.
funera ducuntur romana per oppida drusi, (heu facinus) per quae victor iturus erat, per quae deletis raetorum venerat armis: ei mihi, quam dispar huic fuit illud iter.
consul init fractis maerentem fascibus urbem: quid faceret victus, sic ubi victor init?
maesta domus plangore sonat, cui figere laetus parta sua dominus voverat arma manu.
urbs gemit et vultum miserabilis induit unum gentibus adversis forma sit illa, precor!
incerti clauduntque domos trepidantque per urbem, hic illic pavidi clamque palamque dolent.
iura silent mutaeque tacent sine vindice leges; aspicitur toto purpura nulla foro.
dique latent templis neque iniqua ad funera vultus praebent nec poscunt tura ferenda rogo: obscuros delubra tenent; pudet ora colentum aspicere invidiae, quam meruere, metu.
atque aliquis de plebe pius pro paupere nato sustulerat timidas sidera ad alta manus, iamque precaturus "quid ego autem credulus" inquit "suscipiam in nullos irrita vota deos?
livia, non illos pro druso livia movit: nos erimus magno maxima cura iovi!
" dixit et iratus vota insuscepta reliquit duravitque animum destituitque preces.
obvia turba ruit lacrimisque rigantibus ora consulis erepti publica damna refert.
omnibus idem oculi, par est concordia flendi: funeris exequiis adsumus omnis eques; omnis adest aetas, maerent iuvenesque senesque, ausoniae matres ausoniaeque nurus.
auctorisque sui praefertur imagine maesta quae victrix templis debita laurus erat.
certat onus lecti generosa subire iuventus et studet officio sedula colla dare.
et voce et lacrimis laudasti, caesar, alumnum, tristia cum medius rumperet orsa dolor.
tu letum optasti, dis aversantibus omen, par tibi, si sinerent te tua fata mori.
sed tibi debetur caelum, te fulmine pollens accipiet cupidi regia magna iovis.
quod petiit tulit ille, tibi ut sua facta placerent, magnaque laudatus praemia mortis habet.
armataeque rogum celebrant de more cohortes: has pedes exequias reddit equesque duci.
te clamore vocant iterumque iterumque supremo; at vox adversis collibus icta redit.
ipse pater flavis tiberinus adhorruit undis, sustulit et medio nubilus amne caput.
tum salice implexum muscoque et harundine crinem caeruleum magna legit ab ore manu uberibusque oculis lacrimarum flumina misit: vix capit adiectas alveus altus aquas.
iamque rogi flammas extinguere fluminis ictu, corpus et intactum tollere certus erat; sustentabat aquas cursusque inhibebat ad aequor, ut posset toto proluere amne rogum; sed mavors, templo vicinus et accola campi, tot dixit siccis verba neque ipse genis: "quamquam amnes decet ira, tamen, tiberine, quiescas: non tibi, non ullis vincere fata datur.
iste meus periit: periit arma inter et enses et dux pro patria: funere causa latet.
quod potui tribuisse, dedi: victoria parta est: auctor abit operis, sed tamen extat opus.
quondam ego tentavi clothoque duasque sorores, pollice quae certo pensa severa trahunt, ut remus iliades et frater conditor urbis effugerent aliqua stagna profunda via.
de tribus una mihi 'partem accipe quae datur'inquit 'muneris; ex istis quod petis alter erit.
hic tibi, mox veneri caesar promissus uterque: hos debet solos martia roma deos.
'sic cecinere deae: nec tu, tiberine, repugna, irrite nec flammas amne morare tuo, nec iuvenis positi supremos destrue honores.
vade age et immissis labere pronus aquis.
" paret et in longum spatiosas explicat undas structaque pendenti pumice tecta subit.
flamma diu cunctata caput contingere sanctum erravit posito lenta sub usque toro.
tandem ubi complexa est silvas alimentaque sumpsit, aethera subiectis lambit et astra comis, qualis in herculeae colluxit collibus oetae, cum sunt imposito membra cremata deo.
uritur heu decor ille viri generosaque forma et facilis vultus, uritur ille vigor victricesque manus facundaque principis ora pectoraque, ingenii magna capaxque domus.
spes quoque multorum flammis uruntur in isdem; iste rogus miserae viscera matris habet.
facta ducis vivent operosaque gloria rerum: haec manet, haec avidos effugit una rogos.
pars erit historiae totoque legetur in aevo seque opus ingeniis carminibusque dabit.
stabis et in rostris tituli speciosus honore, causaque dicemur nos tibi, druse, necis.
at tibi ius veniae superest, germania, nullum: postmodo tu poenas, barbare, morte dabis.
aspiciam regum liventia colla catenis duraque per saevas vincula nexa manus et tandem trepidos vultus inque illa ferocum invitis lacrimas decidere ora genis.
spiritus ille minax et drusi morte superbus carnifici in maesto carcere dandus erit.
consistam lentisque oculis laetusque videbo strata per obscenas corpora nuda vias.
hunc aurora diem spectacula tanta ferentem quam primum croceis roscida portet equis!
adice ledaeos, concordia sidera, fratres templaque romano conspicienda foro.
quam parvo numeros implevit principis aevo, in patriam meritis occubuitque senex!
nec sua conspiciet (miserum me) munera drusus nec sua prae templi nomina fronte leget.
saepe nero inlacrimans summissa voce loquetur "cur adeo fratres heu sine fratre deos?
" certus eras numquam nisi victor, druse, reverti; haec te debuerant tempora: victor eras.
consule nos, duce nos, duce iam victore caremus: invenit tota maeror in urbe locum.
at comitum squalent immissis ora capillis, infelix, druso sed pia turba suo.
quorum aliquis tendens in te sua bracchia dixit "cur sine me, cur sic incomitatus abis?
" quid referam de te, dignissima coniuge druso atque eadem drusi digna parente nurus?
par bene compositum: iuvenum fortissimus alter, altera tam forti mutua cura viro.
femina tu princeps, tu filia caesaris illi nec minor es magni coniuge visa iovis.
tu concessus amor, tu solus et ultimus illi, tu requies fesso grata laboris eras.
te moriens per verba novissima questus abesse et mota in nomen frigida lingua tuum.
infelix recipis non quem promiserat ipse, nec qui missus erat, nec tuus ille redit, nec tibi deletos poterit narrare sicambros, ensibus et suevos terga dedisse suis, fluminaque et montes et nomina magna locorum et siquid miri vidit in orbe novo.
frigidus ille tibi corpusque refertur inane, quemque premat sine te sternitur ecce torus.
quo raperis laniata comas similisque furenti?
quo ruis?
attonita quid petis ora manu?
hoc fuit andromache, cum vir religatus ad axem terruit admissos sanguinolentus equos; hoc fuit euadne tum, cum ferienda coruscis fulminibus capaneus impavida ora dedit.
quid mortem tibi maesta rogas amplexaque natos pignora de druso sola relicta tenes, et modo per somnos agitaris imagine falsa teque tuo drusum credis habere sinu, et subito temptasque manu sperasque receptum, quaeris et in vacui parte priore tori?
ille pio, si non temere haec creduntur, in arvo inter honoratos excipietur avos, magnaque maternis maioribus, aequa paternis gloria quadriiugis aureus ibit equis, regalique habitu curruque superbus eburno fronde triumphali tempora vinctus erit.
accipient iuvenem germanica signa ferentem consulis imperio conspicuumque decus, gaudebuntque suae merito cognomine gentis, quod solum domito victor ab hoste tulit.
vix credent tantum rerum cepisse tot annos, magna viri latum quaerere facta locum.
haec ipsum sublime ferent, haec, optima mater, debuerint luctus attenuare tuos.
femina digna illis quos aurea condidit aetas, principibus natis, principe digna viro, quid deceat drusi matrem matremque neronis aspice, quo surgas, aspice, mane toro.
non eadem vulgusque decent et lumina rerum: est quod praecipuum debeat ista domus.
imposuit te alto fortuna locumque tueri iussit honoratum: livia, perfer onus.
ad te oculos auresque trahis, tua facta notamus, nec vox missa potest principis ore tegi.
alta mane supraque tuos exurge dolores infragilemque animum, quod potes, usque tene.
an melius per te virtutum exempla petemus, quam si romanae principis edis opus?
fata manent omnes, omnes expectat avarus portitor et turbae vix satis una ratis.
tendimus huc omnes, metam properamus ad unam, omnia sub leges mors vocat atra suas.
ecce necem intentam caelo terraeque fretoque casurumque triplex vaticinantur opus: i nunc et rebus tanta impendente ruina in te solam oculos et tua damna refer.
maximus ille quidem iuvenum spes publica vixit et qua natus erat gloria summa domus; sed mortalis erat: nec tu secura fuisti fortia progenie bella gerente tua.
vita data est utenda, data est sine faenore nobis mutua nec certa persoluenda die.
fortuna arbitriis tempus dispensat iniquis: illa rapit iuvenes, sustinet illa senes, quaque ruit furibunda ruit totumque per orbem fulminat et caecis caeca triumphat equis.
regna deae immitis parce irritare querendo, sollicitare animos parce potentis erae.
quae tamen hoc uno tristis tibi tempore venit, saepe eadem rebus favit amica tuis.
nata quod alte es quodque es fetibus aucta duobus, quodque etiam magno consociata iovi, quod semper domito rediit tibi caesar ab orbe, gessit et invicta prospera bella manu, quod spes implerunt maternaque vota nerones, quod pulsus totiens hostis utroque duce rhenus et alpinae valles et sanguine nigro decolor infecta testis isargus aqua, danuviusque rapax et dacius orbe remoto apulus (huic hosti perbreve pontus iter) armeniusque fugax et tandem dalmata supplex summaque dispersi per iuga pannonii, et modo germanus romanis cognitus orbis: aspice quam meritis culpa sit una minor.
adde quod est absens functus nec cernere nati semineces oculos sustinuere tui, qui dolor et menti lenissimus influit aegrae, accipere es luctus aure coacta tuos, praevertitque metus per longa pericula luctum, tu quibus auditis anxia mentis eras: non ex praecipiti dolor in tua pectora venit, sed per mollitos ante timore gradus.
iuppiter ante dedit fati mala signa cruenti, flammifera petiit cum tria templa manu: iunonisque gravis nocte impavidaeque minervae sanctaque et immensi caesaris icta domus.
sidera quin etiam caelo fugisse feruntur, lucifer et solitas destituisse vias: lucifer in toto nulli comparuit orbe et venit stella non praeeunte dies: sideris hoc obitum terris instare monebat et mergi stygia nobile lumen aqua.
at tu, qui superes maestae solacia matri, comprecor, illi ipsi conspiciare senex.
perque annos diuturnus eas fratrisque tuosque et vivat nato cum sene mater anus.
eventura precor: deus excusare priora dum volet, a druso cetera laeta dabit.
tu tamen ausa potes tanto indulgere dolori, longius ut nolis (heu male fortis) ali.
vix etiam fueras paucas vitalis in horas, obtulit invitae cum tibi caesar opem; admovitque preces et ius immiscuit illis aridaque affusa guttura tinxit aqua.
nec minor est nato servandae cura parentis: hic adhibet blandas, nec sine iure, preces.
coniugis et nati meritum pervenit ad omnis; coniugis et nati, livia, sospes ope es.
supprime iam lacrimas: non est revocabilis istis, quem semel umbrifera navita lintre tulit.
hectora tot fratres, tot deflevere sorores et pater et coniunx astyanaxque puer et longaeva parens: tamen ille redemptus ad ignes nullaque per stygias umbra renavit aquas.
contigit hoc etiam thetidi: populator achilles iliaca ambustis ossibus arva premit.
illi caeruleum panope matertera crinem solvit et immensas fletibus auxit aquas, consortesque deae centum longaevaque magni oceani coniunx oceanusque pater et thetis ante omnes: sed nec thetis ipsa neque omnes mutarunt avidi tristia iura dei.
prisca quid huc repeto?
marcellum octavia flevit et flevit populo caesar utrumque palam.
sed rigidum ius est et inevitabile mortis, stant rata non ulla fila tenenda manu.
ipse tibi emissus nebulosum litus averni, si liceat, forti verba tot ore sonet: "quid numeras annos?
vixi maturior annis: acta senem faciunt: haec numeranda tibi, his aevum fuit implendum, non segnibus annis: hostibus eveniat longa senecta meis.
hoc atavi monuere mei proavique nerones (fregerunt ambo punica bella duces), hoc domus ista docet, per te mea, caesaris alti: exitus hic, mater, debuit esse meus.
nec meritis (quamquam ipsa iuvant magis) afuit illis, mater, honos: titulis nomina plena vides.
consul et ignoti victor germanicus orbis, cui fuit heu mortis publica causa, legor: cingor apollinea victricia tempora lauro et sensi exequias funeris ipse mei, decursusque virum notos mihi donaque regum cunctaque per titulos oppida lecta suos, et quo me officio portaverit illa iuventus, quae fuit ante meum tam generosa torum.
denique laudari sacrato caesaris ore emerui, lacrimas elicuique deo.
et cuiquam miserandus ero?
iam comprime fletus.
hoc ego qui flendi sum tibi causa rogo.
" haec sentit drusus, si quid modo sentit in umbra, nec tu de tanto crede minora viro.
est tibi (sitque precor) multorum filius instar parsque tui partus sit tibi salva prior; est coniunx, tutela hominum, quo sospite vestram, livia, funestam dedecet esse domum.