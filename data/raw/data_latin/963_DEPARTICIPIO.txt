trahunt enim a nomine casus, a verbo tempora, ut puta legens lecturus.
ecce iam tractum a verbo aliquid, id est tempus: nam legens praesentis temporis participium est, lecturus futuri.
et declinantur quo modo no- mina, ut puta hic legens huius legentis huic legenti; et sic per omnes casus declines tam singulariter quam pluraliter.
sic et hic lecturus huius lecturi huic lecturo.
ecce traxit a nomine declinationem.
sane omnia participia in praesenti tempore aut in ans exeunt et veniunt a prima coniugatione, ut amans clamans, aut in ens et veniunt a secunda vel tertia correpta vel producta, ut monens legens serviens.
nam monens a secunda coniugatione est, legens a tertia correpta, serviens a tertia pro- ducta.
futuri temporis participia semper in rus exeunt ab omnibus ver- bis, nisi a passivis.
praeteriti temporis semper aut in tus aut in sus aut in xus: in tus, ut lectus scriptus amatus, in sus, ut falsus lapsus, in xus, ut nexus.
est et unum in uus, ut mortuus.
futuri temporis parti- cipia a passivis vel communibus semper in dus.
nam deponens numquam habet duo futura: nec enim dicimus 'luctandus est ille' aut nascendus, sed habet unum, ut luctaturus nasciturus locuturus; licet apud veteres talia quoque communis generis reperiantur.
sane regula est, participia omnia praesentis temporis generis esse omnis, id est quaeque exeunt in ans quaeque in ens, ut hic et haec et hoc amans legens serviens.