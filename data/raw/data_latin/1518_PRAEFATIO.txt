vulgo dicere fabulam quendam, qui ter olympia vicisset iove praeside, postquam accedere lividum virtuti senium videt, dum victor cluet omnium, maturasse resolvere legem pulveris et cibi.
sed ne corpoream repens labem arcesseret otium, tale exercitii genus commentum sibi dixerat, quod solus gereret domi.
nervis mollibus invicem iunctis in teretem struem, ceu parthus solet aut scythes arcus cornibus extimis levem nectere lineam, tales assidue ligat, dum sit funiculi modus, aptus qui puteo foret.
haustos hinc igitur cados imis ab tenebris aquae tam filo tenui trahens, quod stringi nequeat vola, nisus undique corporis summos in digitos agit; angustoque tenaculo donec lubrica sarcina tanti per spatium cavi in lucem superam exeat, alterna vice pollicum certat vincere ponderis in praeceps facilem fugam.
nil magnum gerere hunc putes, et tantum in digitis opus; cunctis visceribus tamen occultus trepidat labor, totum cernere nec palam, quo totum geritur queas.
caecis flatibus intimi tenduntur laterum sinus, et poples tremit et genu, nec plantae stabiles manent, nil immune relinquitur.
et parva est via viribus: mos certaminis et modus, sudor dum solitus cadat nulla mole palaestrica.