sunt quae notant certam personam, ut ego; infinita, ut quis quicumque aliquis.
minus quam finita sunt pronomina quae non sic plene definiunt personam, ut non egeant monstratore, quo modo ego: nam et ipsum tu non plene finitum est, nisi in personam direxeris digitum: sic ergo mi- nus quam finita dicenda sunt.
habent enim quandam designationem, sed non plenae significationis, quo modo ego.
ut puta pone esse turbam, minime significanter dicitur in turba tu, quo modo de turba si dixerit unus ego.
sed ut de multis significemus quem quaerimus, aut nomen adicimus aut digitum intendimus, ut appareat certius, quem vocemus.
ergo et tu et ille et iste et hic et alia, quae quasi possunt ex parte de- finire personam, minus quam finita vocanda sunt.
regula: prima persona, quae dicitur ego, tam in singulari quam in plurali numero non habet vocativum casum, quia nemo se vocat.
sed cum forte contigerit ut dicamus o ego, o nos, non tam pronominis ra- tione quam interiectionis, id est dolendi gratia quam vocandi.
quaestio, a qua declinatione veniat quis, quod significat quibus, et unde veniat ipsum quibus, cum dicimus.
sed dativus pluralis cum exit quis, ab ablativo singulari venit qui exit a quo, cum nominativus exit qui, non quis: quo modo in nominibus a docto doctis, a iusto iustis, sic a quo quis.
dativus pluralis qui exit in bus, id est quibus, ab abla- tivo venit singulari qui exit a qui: quo modo in nominibus omnia quae exeunt in ablativo in i dativum pluralem in bus mittunt, sic in hoc pro- nomine a qui ablativo, dativo in bus, quibus.
eius nominativus erit quis, non qui, quod antiqui communi genere dixerunt, hic et haec quis, ab hoc et ab hac qui; ut ab eo frequenter invenimus lectum quicum, quod significat cum quo vel cum qua.
nam virgilius ait, cum de femina loque- retur, 'quicum partiri curas', id est cum qua partiri.
quaestio alia pronominis, quae ita obscura est, ut vix a paucis sol- vatur, quare, cum dicamus illud istud in genere neutro, ut puta illud vel istud templum, ipsud non dicamus, sed ipsum.
sed quae in e exierunt in masculinis, ipsa sunt quae genus neutrum sic fecerunt, illud istud.
ipsum vero ideo, non ipsud, quia apud antiquos magis in us mittebant nominativum generis masculini, ut dicerent ipsus.
hoc habemus in te- rentio, 'ipsus pamphilus' dixit, non ipse pamphilus.
et quo modo in regula nominum omnia quae in masculino genere us habent nominativo singulari in feminino a habent, in neutro um, ut doctus docta doctum, pius pia pium, sic ex nominum regula emanavit analogia, ut ab hoc pro- nomine, ut puta quia ipsus dicebant antiqui, fiat in feminino ipsa, in neutro ipsum, quo modo dicimus de nomine iustus iusta iustum.
pronomen quod dicitur idem et masculino et neutro servit: nam et idem homo dicitur et idem tempus.
is pronomen sic declinabis, is homo, eius ei eum ab eo, et pluraliter ii eorum eis vel iis eos eis vel iis; fe- mininum ea eius ei eam ab ea, et pluraliter eae earum eis vel iis eas eis vel iis; neutrum id eius ei id ab eo, et pluraliter ea eorum iis vel eis ea iis vel eis.
ideo volui hoc pronomen declinatum esse, quia facit aliquibus dubietatem, praecipue in accusativo casu.
unde si tibi mentio fuerit nominis neutralis in accusativo singulari, sic dicis, ut puta 'per id templum transeamus', 'per id pelagus navigemus', 'per id iter progre- diamur'.
cui ad ornatum adiecta est em syllaba et facit idem, non quia aliud significat id et aliud idem; sed idem ornatius dicimus, quo modo quidam, dam syllaba ad ornatum accessit, non quia aliud significat qui et aliud quidam.
sic idem, sic eadem, acceperunt dem syllabam, non ut aliud significarent, sed ut euphonia esset.
etenim studium fuit omni- bus musicare latinitatem et id addere, quod in aures laberetur, id de- mere, quod rancidius offenderet auditum.
dicta sunt de pronomine illa quae paulo obscura videntur; cetera a diligentibus artigraphis plene declinata sunt, quae facile reperias.