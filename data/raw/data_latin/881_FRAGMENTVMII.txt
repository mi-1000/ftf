hac rapitur phoebe, per idem cythereius ignis fertur iter, per idem cristatus uertice mauors mercuriusque celer, regno caelique uerendus iuppiter et tristi saturnus lumine tardus.
omnibus his gemini motus, quorum alter ab ipsis nascitur et proprios ostendit sidere nisus (tum mundum subeunt lento pede), concitus alter inuitos rapit et caeli circumrotat orbem.
annua sol medius designat tempora, phoebe menstrua, namque anno solem remeare uidebis, mouerit unde suos currus per signa uolantis.
hoc peragit spatium breuiore citatior orbe mensem expleturis phoebe contenta diebus.
annuus est veneri cursus neque tardior illa mercurius, bimos gradiuus perficit orbis.
per duodena pater superum dum signa feretur, bis senos phoebus iam tum compleuerit annos cursus inaequalis cunctis: nunc igne citato festinare putes, nunc pigro sidere sumpto * * * fragmenta iii et iv grandine permixtos aries niuibusque caducis uicina aspergit tristis supra iuga nimbos.
taurus portat aquas et uentos excitat acres; fulmina tum crebro iaculatur iuppiter et tunc intonat emissis uiolentior ignibus aether.
at geminis leuiter perstringunt caerula uenti, rarus et in terras caelo demittitur umor.
omnia mitescunt tranquillo sidere cancri.
siccus erit leo, praecipue cui pectora feruent.
virgo refert pluuias et permouet aera uentis.
lenius est librae signum; uix rorat in illo.
scorpios assidue caelo minitabitur ignis atque truces uentos; densa niue saepe rigebunt.
rara sagittifero descendunt flamina terris; lentior in pluuias, magis inuenit arua quieta.
aegoceros alias parcit, sed frigora durat, instabilita gelu falli uestigia passus.
qui fundit latices caelo quoque permouet imbris.
omnia miscentur cum piscibus; aspera uentis aequora turbatos uoluunt ad sidera fluctus; imbribus incumbit caelum solemque recondit; grandine pulsatur tellus, niue condita dura est.
haec ut quisque deus possedit numine signa adiungunt proprias uires.
torpere uidentur omnia saturno; raros ille exprimit ignis et siccas hiemes astrictis perficit undis.
grandine durantur pluuiae, niue grando putrescit et rigor accedit uentis.
lentissimus ille: iuppiter est illo laetus magis.
hic ubi solis uitauit flammas proprio bene lucidus ore commissas cereri fruges spectabis in herbis pomaque purpureo primum nascentia flore; nec pecus in fetu fallet, noua turba repente mugiet e stabulis; alto balabit ouili.
idem, ne tellus nimium siccata tepore destituat sata, cum tetigit fera cornua tauri dat pluuias, sorbetque datas cum pliada fugit atque adiit geminos.
cancro placidissimus idem dat modicas uires, rapidos et temperat aestus.
et leo terribilis sub te, pater, ipse repellit instantis morbos et ditis limina claudit.
incipis agricolis in virgine soluere uota.
iam tum maturae segetes et spicea pendet ante larem primum perfecta messe corona.
libra tumescentis musto bene percoquit uuas.
scorpion ingrediens tua, liber, munera condit; iamque sagittiferum scandens sua frigora reddit nunquam laetae hiemi, modice tamen in capricorno.
hydrochoon piscesque agitat saeuissimus idem.
si statuit currus quocumque in sidere fessos, lanigero tonat et poeni per terga leonis omniaque hibernis permiscet mensibus astra.
at cum phoebeos mauors effugerit ignes, siue aries geminique deum siue acre leonis sidus et aequatae librato pondere chelae aut arcu pollens aut imbris fusor habebit, spissatis caecus nebulis hebetabitur aer nullaque praecipites agitabunt aequora uenti.
his idem lentos signis cum supprimet ignis belliger et pigra cursus statione tenebit, tum crebro magnus tonitru pulsabitur aether, tum resoluta dabit nimbos cum grandine nubes; sed magis, hibernae steterit cum sidere partis, ecfundet totas uiolento numine uires.
at modicos imbres, proni cum cornua tauri frugiferamque deam uel brumalem capricornum attigerit, liquido non saeuus ab aethere fundet.
inuectus cancro, terras cum letifer ortu sirius afflauit, nocituros temperat aestus.
scorpios at rimans qua tollit acumina caudae frigidaque extremi iam claudunt sidera pisces, martia non illos turbabit stella neque imbre aut ulla condet nitidos caligine soles.
sed si forte diem uictus mutauerit aer et uentos ecfundet aqua, gelidissimus undae tum rigor et toto boreas dominabitur orbe.
at faciles glebas astringit frigore uerno alma venus, pecudis claro cum uellere fulsit sub lucem exoriens, eademque, ubi tempore eodem aetherium uenit taurum super, imbribus atris et tonitru crebraque abscondit grandine terras.
temperat in geminis annum.
nec crede sereno, nubila nec diuturna puta, cum sidere cancri fulserit ardentis: nil hoc in tempore certum.
flagrantis placide lucens haec temperat aestus cum posuit sedem nemeaei finibus astri.
virgineque et libra semper pendentia tantum nubila continua magis in statione manebunt.
tum quoque nulla fides caelo, cum scorpion acrem stat super, incerta namque omnia lege feruntur.
heu quantis terras tum iuppiter imbribus omnis obruet!
aut glomerata cadet quam densa per auras immitis grando!
caelum quam saepe sonabit!
cum spatium attigerit tendentis spicula signi, non terris imbres, ponto non flamina deerunt.
et caeli terret sonitus mortalia corda cum sedem aegoceri cythereius attigit ignis.
umidus at gelidos portendit aquarius imbris, hibernaeque cadunt pluuiae concretaque grando piscibus a geminis, ubi prima recurrit in astra.
phosphoros haec tibi signa dabit cum aurora * * * ingrediens venus alma polum; sed ubi hesperos ignes prouocat aetherios et noctem inducere terris incipit, exoriens haec te cytherea monebit.
uere cauere imbres et fulgura torta memento.
phrixeae rutilo pecudis radiauerit astro, nubila erunt mixtusque fragor pluuialibus undis flaminaque assiduo terris instantia pulsu et dirae caelo deiecti grandinis ictus.
uere magis nitido tauri cum sidere fulsit apponi geminis eadem inconstantia perstat: cum dederit soles, inducet nubila caelo; nubila cum fuerint, subitos mirabere soles et modo de uento, gelido modo protinus imbre lucet et alterna uariabit nube serena.
sin leuis ingressa est spatiosi sidera cancri, pacem mundus habet: non ulli corpora soles pestiferi incendunt, non sidera densa solutos astringunt artus; alieno tempore lenis omnia pacato tum sidere temperat aer.
at rapidis eadem ne solibus aestuet orbis efficiet, magni signo conspecta leonis.
virgine erunt pluuiae plenique in nube fragores, concaua quos reddunt incluso nubila uento.
detrahet autumno pluuias eademque replebit nubibus assiduis, chelae dum frigore primo extremum autumni superent glaciante teporem.
scorpios at raris, ne quid caua terra grauetur, horrebit pluuiis.
at diris omnia nimbis continuisque ruet, cum per sinuosa feretur cornua centauri rapida distincta sagitta.
aegoceros imbres et crebro fulmine ruptis nubibus elidet sonitus tremuloque nitore flagrantis teli mortalia lumina uincet.
haec eadem fundens praedicet aquarius imbrem.
extremi saeuis maria increbrescere uentis ostendent pisces, veneris cum stella notarit.
est quoniam certis ea iam tibi cognita signis, accipe quid moueat mundo cyllenius ignis si modo phoebei flammas effugerit axis, matutina ferens solitos per sidera cursus.
cum pecudis uillis auratae fulserit astro uentorumque graues et dirae grandinis irae non intermisso patiendae tempore surgent.
quin aliqua pluuias etiam in regione notabis adfore; non omni namque est tunc imber in aruo.
ast ubi se tauri sinuatis cornibus affert, grandine significat.
geminis tranquilla serenti et placidum nautis spondet caelumque fretumque nubilaque atque imbres, aestus ac frigora miscet.
certus at ardor erit, quamuis iuuet aura fauoni, cum uasti calida radiabit sede leonis.
templa sed astraei simul ac possederit ignis, omnia mixta feret, pluuias tantum modo libra.
scorpios et pluuias meditabitur; undique uenti, undique grando uenit, rumpuntur fulmina nimbis.
centauri attigerit cum iam cyllenius arcum, idem ubi consurget capricorni sede biformis, aut subitos caelo deducet crebrius imbres fulminis aut iactu magnum perrumpet olympon.
nulla serenato phryx rorans nubila caelo comparat, at gelidos flatus caelique fragores non alio melius signo praedicere possis, piscibus haec eadem quamuis cognoscere detur.
quandoquidem exoritur ignis dum cyllenaeus quid faceret primo docui cum lumine solis, tempus, et occasu moueat quid, discere, phoebi: uer erit hibernis totum exsecrabile nimbis et crebro tonitru; uincet florentia rura spesque nouae segetis quatientur grandinis ictu urenturque gelu, magni cum regna tonantis ingrediens pecudis conscenderit aurea terga.
hinc et agenorei stellantia cornua tauri quidue ferant gemini, rabido quid sidere cancer, si penitus quaeres, taurum saeuire uidebis grandine nec contra ferri ratione probanda aut cancro aut geminis.
saeuisque caloribus ardet hic qua ficta leo calidus uestigia seruat.
flatibus at gelidis miscet tranquilla serena spicifera dea iusta manu, nec libra tenenti dissentit diuae, sed, ut haec, uentura serena nuntiat; a uentis cessat mare, cessat et aer.
scorpios in pluuias rarus, sed nubibus atris creber agit nimbos et saeua tonitrua portat, clara sagittiferi tetigit cum lumina signi.
aegocero semper caelo leuis excidit imber; frigidus at rabidis horrebit aquarius euris brumalesque dabit pluuias atque igne perenni cum sonitu quatiet nubes.
si cura sagacem non frustrata animum certo me limite ducit, haec eadem tibi signa dabunt non irrita pisces.