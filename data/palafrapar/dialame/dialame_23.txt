 
 
<316>


RATIO.

Nulla te ignorantia excusat peccato ; non es jam vite nescius, non imprudens aut ignarus. Legem quam custodias, quid debeas sequi disposui ; qualem debeas esse scripsi ; cognicionem mandatorum habes ; jam scis quid sit recte vivere : vide ne ultra offendas, vide ne deinceps bonum quod nosti despicias, vide ne quod legendo respicis vivendo contempnas. Donum sciencie retine, imple opere quod didicisti perceptione.

HOMO.

Gratias ago, gratus refero, gratiarum actiones rependo, persolvo. Ago quantas habeo ubertim tibi gratias ; quantas valeo gratias celebro ; quantas pro viribus possum gratias ago. Multa sunt a te michi concessa, collata multa, speciali miseratione largita. Omnia mihi placent ; grata sunt, obsederunt animo, me blandiunt, me oblectant. Quam igitur satisfactionem persolvam ? Quam remunerationem rependam ? Quid compensare possim donis tuis, nisi ut preceptis tuis obtemperem et utar ? Tibi jubenti obediam : tu enim dux vite mee, tu magistra virtutis, tu es que regulam in discretum ducis, que a recto nunquam discedis, que a veritate nunquam avertis. Inventrix bonorum, magistra morum, indicatrix virtutum, sine qua vita hominis nichil nosse potest. Per te cunctis vivendi regula datur ; devitata pravitate ad meliorem vitam homines adducuntur ; preceptis tuis formantur animi. Si quis distortus est tu corrigis, si quis corrigendus est tu emendas. Nichil mihi te carius, nichil mihi te dultius ; tu michi super vitam meam places.





 
<317>


	
	